Title: Lag (2004:46) om värdepappersfonder
SFS Number: Svensk författningssamling 2004:46
URL: https://www.riksdagen.se/sv/dokument-och-lagar/dokument/svensk-forfattningssamling/lag-200446-om-vardepappersfonder_sfs-2004-46/
Source Link: http://rkrattsbaser.gov.se/sfst?bet=2004:46
Amendment Register Link: http://rkrattsbaser.gov.se/sfsr?bet=2004:46
Ministry/Authority: Finansdepartementet FMA V
Issued: 2004-02-19
Metadata: {"Utfärdad": "2004-02-19", "Ändrad": "t.o.m. SFS 2025:175"}

==================================================

Lag (2004:46) om värdepappersfonder
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2004:46
Departement/myndighet
:   
Finansdepartementet FMA V
Utfärdad
:   
2004-02-19
Ändrad
:   
t.o.m. SFS 2025:175
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänna bestämmelser för fondbolag m.m.
3 kap. Förvaringsinstitut
4 kap. Allmänna bestämmelser för värdepappersfonder
5 kap. Förvaltning av värdepappersfonder
5 a kap. Matarfonder och mottagarfonder
6 kap. Kapitlet har upphävts genom lag (2013:563).
7 kap. Portföljförvaltning avseende finansiella instrument
8 kap. Fusion och delning av värdepappersfonder m.m.
9 kap. Upphörande och överlåtelse av förvaltningen av en värdepappersfond
10 kap. Tillsyn
11 kap. Särskilt om prövningen av ägares lämplighet
12 kap. Ingripanden
13 kap. Bemyndiganden
14 kap. Överklagande
Övergångsbestämmelser
1 kap. Inledande bestämmelser
Definitioner
1 §
I denna lag betyder
1. alternativ investeringsfond: detsamma som i 1 kap. 2 §  lagen (2013:561) om förvaltare av alternativa  investeringsfonder,
2. behörig myndighet: utländsk myndighet som har behörighet  att utöva tillsyn över fondföretag eller förvaltningsbolag,
3. derivatinstrument: optioner, terminer och swappar samt  andra likartade finansiella instrument,
4. EES: Europeiska ekonomiska samarbetsområdet,
5. egna medel: detsamma som i artikel 2.1 l i  Europaparlamentets och rådets direktiv 2009/65/EG av den 
13 juli 2009 om samordning av lagar och andra författningar  som avser företag för kollektiva investeringar i överlåtbara  värdepapper (fondföretag), i lydelsen enligt  Europaparlamentets och rådets direktiv 2014/91/EU,
6. filial: ett avdelningskontor med självständig förvaltning,  varvid även ett fondbolags, ett förvaltningsbolags eller ett  fondföretags etablering av flera driftställen ska anses som en  enda filial,
7. finansiellt instrument: överlåtbara värdepapper,  fondandelar, penningmarknadsinstrument, derivatinstrument samt  annan rättighet eller förpliktelse avsedd för handel på  värdepappersmarknaden,
8. fondbolag: ett svenskt aktiebolag som har fått tillstånd  enligt 4 § att driva fondverksamhet,
9. fondföretag: ett utländskt företag
a) som i sitt hemland har tillstånd för verksamhet där det  enda syftet är att göra kollektiva investeringar i sådana  tillgångar som anges i 5 kap. 1 § andra stycket, med kapital  från allmänheten,
b) som tillämpar principen om riskspridning, och
c) vars andelar på begäran av innehavarna återköps eller  inlöses med medel ur företagets tillgångar,
10. fondföretags hemland: det land där fondföretaget har fått  sådant tillstånd som avses i 9 a,
11. fondverksamhet: förvaltning av en värdepappersfond,  försäljning och inlösen av andelar i fonden samt därmed  sammanhängande administrativa åtgärder,
12. företagsgrupp: koncern enligt Europaparlamentets och  rådets direktiv 2013/34/EU av den 26 juni 2013 om årsbokslut,  koncernredovisning och rapporter i vissa typer av företag, om  ändring av Europaparlamentets och rådets direktiv 2006/43/EG  och om upphävande av rådets direktiv 78/660/EEG och 
83/349/EEG, i lydelsen enligt Europaparlamentets och rådets  direktiv 2014/95/EU, eller grupp som enligt erkända  internationella redovisningsregler ska lämna motsvarande  redovisning,
13. förvaltningsbolag: ett utländskt företag som i sitt  hemland har tillstånd att förvalta fondföretag,
14. förvaltningsbolags hemland: det land där bolaget har sitt  säte,
15. förvaringsinstitut: en bank eller ett annat kreditinstitut  som förvarar tillgångarna i en värdepappersfond och som sköter  in- och utbetalningar avseende fonden,
16. kvalificerat innehav: ett direkt eller indirekt ägande i  ett företag, om innehavet beräknat på det sätt som anges i 
1 a § representerar 10 procent eller mer av kapitalet eller av  samtliga röster eller annars möjliggör ett väsentligt  inflytande över ledningen av företaget,
17. matarfond: en värdepappersfond vars medel placeras i  enlighet med tillstånd enligt 5 a kap. 6 §,
18. matarfondföretag: ett fondföretag som i sitt hemland har  sådant tillstånd som avses i artikel 58 i Europaparlamentets  och rådets direktiv 2009/65/EG,
19. mottagarfond: en värdepappersfond som
a) har minst en matarfond eller ett matarfondföretag bland  sina andelsägare,
b) inte är en matarfond, och
c) vars medel inte placeras i en matarfond eller ett  matarfondföretag,
20. mottagarfondföretag: ett fondföretag som
a) i sitt hemland har sådant tillstånd som avses i artikel 5 i  Europaparlamentets och rådets direktiv 2009/65/EG,
b) har minst en matarfond eller ett matarfondföretag bland  sina andelsägare,
c) inte är ett matarfondföretag, och
d) inte placerar medel i en matarfond eller ett  matarfondföretag,
21. reglerad marknad: detsamma som i 1 kap. 4 b § lagen 
(2007:528) om värdepappersmarknaden,
22. penningmarknadsinstrument: statsskuldväxlar,  bankcertifikat samt sådana andra finansiella instrument som  normalt omsätts på penningmarknaden, är likvida och har ett  värde som vid varje tidpunkt exakt kan fastställas,
23. specialfond: detsamma som i 1 kap. 11 § 24 lagen om  förvaltare av alternativa investeringsfonder,
24. startkapital: detsamma som i artikel 2.1 k i  Europaparlamentets och rådets direktiv 2009/65/EG,
25. värdepappersfond: en fond vars andelar kan lösas in på  begäran av andelsägare och som består av finansiella  tillgångar, om den bildats genom kapitaltillskott från  allmänheten och ägs av dem som skjutit till kapital samt  förvaltas enligt bestämmelserna i 5 kap. eller 5 a kap., och
26. överlåtbart värdepapper:
a) aktier och andra värdepapper som motsvarar aktier samt  depåbevis för aktier,
b) obligationer och andra skuldförbindelser, med undantag av  penningmarknadsinstrument, samt depåbevis för  skuldförbindelser, och
c) värdepapper av annat slag som ger rätt att förvärva sådana  överlåtbara värdepapper som anges i a och b genom teckning  eller utbyte.
Överlåtbart värdepapper omfattar inte tekniker och instrument  som avses i 5 kap. 1 § tredje stycket.
Med återköp eller inlösen av andelar enligt första stycket 9  och 25 jämställs att andelarna är upptagna till handel på en  reglerad marknad, om det är säkerställt att andelarnas  noterade värde inte i väsentlig mån avviker från det värde som  avses i 4 kap. 10 § tredje stycket.
Lag (2022:1725)
.
1 a §
Vid bedömningen av om ett innehav utgör ett  kvalificerat innehav enligt 1 § första stycket 16 ska  följande bestämmelser i 4 kap. lagen (1991:980) om handel med  finansiella instrument tillämpas:
- 2 § första stycket 1 om depåbevis,
- 4 § om beräkning av innehavet,
- 5 § andra stycket om beräkning av antalet aktier eller  röstetal,
- 12 § 1 och 2 om undantag för aktier som innehas för  clearing och avveckling eller förvaltas för någon annans  räkning,
- 13 § om aktier som ingår i handelslager,
- 14 § om aktier som innehas av marknadsgaranter, samt
- 16 och 17 §§ om undantag för vissa moderföretag.
Vid bedömningen ska också tillämpas föreskrifter
- om aktier som innehas av marknadsgaranter, som har  meddelats med stöd av 7 kap. 1 § 3 lagen om handel med  finansiella instrument eller 23 kap. 15 § 1 lagen (2007:528)  om värdepappersmarknaden, och
- om undantag för vissa moderföretag, som har meddelats med  stöd av 7 kap. 1 § 4 lagen om handel med finansiella  instrument.
Aktier som ett värdepappersinstitut som avses i 1 kap. 4 b §  lagen om värdepappersmarknaden eller ett kreditinstitut som  avses i 1 kap. 4 b § samma lag och som driver  finansieringsrörelse innehar till följd av verksamhet enligt 
2 kap. 1 § 6 samma lag ska dock inte beaktas vid bedömningen,  under förutsättning att
1. rösträtten inte utnyttjas eller används på annat sätt för  att ingripa i emittentens förvaltning, samt
2. aktierna avyttras inom ett år från förvärvet.
Tredje stycket ska tillämpas även på aktier som innehas under  motsvarande förutsättningar av ett utländskt  värdepappersföretag eller av ett utländskt kreditinstitut som  driver finansieringsrörelse.
Lag (2017:1188)
.
2 §
Ett fondbolag och ett annat företag skall anses ha nära förbindelser, om
1. det ena företaget direkt eller indirekt genom dotterföretag äger minst 20 procent av kapitalet eller disponerar över minst 20 procent av samtliga röster i det andra företaget,
2. det ena företaget direkt eller indirekt utgör moderföretag till det andra eller det finns en annan likartad förbindelse mellan företagen, eller
3. båda företagen är dotterföretag till eller har en likartad förbindelse med en och samma juridiska person eller står i ett motsvarande förhållande till en och samma fysiska person.
Nära förbindelser har även en fysisk person och ett fondbolag, om
1. den fysiska personen
a) äger minst 20 procent av kapitalet i fondbolaget,
b) disponerar över minst 20 procent av samtliga röster i fondbolaget, eller
c) på annat sätt har sådant inflytande över fondbolaget att personens ställning motsvarar den som ett moderföretag har i förhållande till ett dotterföretag, eller
2. det finns en annan likartad förbindelse mellan denna person och fondbolaget.
Allmänna bestämmelser om tillståndsplikt
3 §
Fondverksamhet får drivas bara med stöd av denna lag.
4 §
Ett svenskt aktiebolag får av Finansinspektionen ges  tillstånd att driva fondverksamhet. Bolaget kan därutöver ges  tillstånd
1. för diskretionär portföljförvaltning avseende finansiella  instrument, och
2. att ta emot medel med redovisningsskyldighet om bolaget  avser att föra investeringssparkonto enligt lagen (2011:1268)  om investeringssparkonto.
Medel som tas emot med redovisningsskyldighet ska omedelbart  avskiljas från bolagets egna tillgångar.
Lag (2017:1143)
.
5 §
Ett fondbolag får efter tillstånd av Finansinspektionen enligt 3 kap. 1 § lagen (2013:561) om förvaltare av alternativa investeringsfonder förvalta en alternativ investeringsfond.
För sådan verksamhet som avses i första stycket gäller lagen om förvaltare av alternativa investeringsfonder.
Ett fondbolag som är registrerat som förvaltare av godkända riskkapitalfonder enligt Europaparlamentets och rådets förordning (EU) nr 345/2013 av den 17 april 2013 om europeiska riskkapitalfonder eller av godkända fonder för socialt företagande enligt Europaparlamentets och rådets förordning (EU) nr 346/2013 av den 17 april 2013 om europeiska fonder för socialt företagande får även driva sådan verksamhet som avses där.
Lag (2013:563)
.
5 a §
I Europaparlamentets och rådets förordning (EU) 
2019/1238 av den 20 juni 2019 om en paneuropeisk privat  pensionsprodukt (PEPP-produkt) finns bestämmelser om att ett  fondbolag får utveckla och distribuera PEPP-produkter.
Lag (2022:1755)
.
Särskilda bestämmelser för penningmarknadsfonder
5 b §
I Europaparlamentets och rådets förordning (EU) 
2017/1131 av den 14 juni 2017 om penningmarknadsfonder finns  bestämmelser som avviker från eller kompletterar denna lag.
Lag (2022:1755)
.
Utländska företags verksamhet i Sverige
6 §
Ett förvaltningsbolag som hör hemma inom EES och som i sitt hemland har tillstånd att driva sådan verksamhet som avses i Europaparlamentets och rådets direktiv 2009/65/EG, får
1. driva verksamhet från filial i Sverige med början två månader efter det att Finansinspektionen från en behörig myndighet i förvaltningsbolagets hemland har tagit emot en underrättelse som innehåller
a) en plan för den avsedda verksamheten i Sverige med uppgift om filialens organisation och vilka tjänster som ska erbjudas, och
b) uppgift om filialens adress och ansvariga ledning, och
2. driva verksamhet genom att från sitt hemland erbjuda och tillhandahålla tjänster i Sverige med början så snart Finansinspektionen från en behörig myndighet i förvaltningsbolagets hemland har tagit emot en underrättelse som innehåller en plan för den avsedda verksamheten med uppgift om vilka tjänster som ska erbjudas.
Om de tjänster som ska erbjudas enligt första stycket innefattar förvaltning av en värdepappersfond, ska verksamhetsplanen också innehålla uppgift om
1. förvaltningsbolagets system för riskhantering, och
2. vilka åtgärder förvaltningsbolaget vidtagit för att uppfylla kraven i 6 c §.
Finansinspektionen får besluta att verksamhet får påbörjas tidigare än vad som anges i första stycket 1.
Ett förvaltningsbolag får driva verksamhet i Sverige bara i den utsträckning verksamheten omfattas av förvaltningsbolagets verksamhetstillstånd i hemlandet.
Lag (2011:882)
.
6 a §
Om ett förvaltningsbolag avser att ändra något som angetts i en underrättelse enligt 6 § efter det att verksamheten inletts, ska bolaget skriftligen underrätta Finansinspektionen innan ändringen genomförs. Har bolaget inrättat en filial enligt 6 § första stycket 1, ska en sådan underrättelse lämnas minst en månad innan ändringen genomförs.
Lag (2011:882)
.
6 b §
Ett förvaltningsbolag som får driva verksamhet i  Sverige enligt 6 § får av Finansinspektionen ges tillstånd  att förvalta en värdepappersfond. Tillstånd ges i form av  godkännande av fondbestämmelserna enligt 4 kap. 9 §.  Tillstånd ska ges om
1. förvaltningsbolaget i sitt hemland har tillstånd att  förvalta fondföretag av motsvarande slag som den  värdepappersfond som ska förvaltas,
2. förvaltningsbolaget till Finansinspektionen har lämnat det  avtal med förvaringsinstitutet som avses i 3 kap. 3 § och, i  förekommande fall, uppgifter om uppdrag som lämnats till  någon annan att förvalta värdepappersfonden eller sköta  därmed sammanhängande administration,
3. fondbestämmelserna uppfyller kraven i 4 kap. 8 och 9 §§,  och
4. det finns skäl att anta att bolaget kommer att driva  verksamheten enligt denna lag och andra författningar som  gäller för förvaltning av en värdepappersfond.
Uppgifter enligt första stycket 2 behöver inte lämnas om  förvaltningsbolaget redan förvaltar en värdepappersfond och  tidigare lämnat samma uppgifter till Finansinspektionen.
Om ett förvaltningsbolag avser att göra ändringar av  betydelse beträffande något som avses i första stycket 2  efter det att verksamheten inletts, ska bolaget underrätta  Finansinspektionen om detta.
Lag (2017:1143)
.
6 c §
Ett förvaltningsbolag som förvaltar en värdepappersfond  efter tillstånd enligt 6 b § ska här i landet tillhandahålla  funktioner för att utföra följande uppgifter:
1. behandla order om att teckna och lösa in andelar och göra  utbetalningar till andelsägarna,
2. tillhandahålla investerare information om hur order kan  göras och hur inlösen betalas,
3. hantera klagomål,
4. tillhandahålla den information som förvaltningsbolaget är  skyldigt att tillhandahålla,
5. tillhandahålla investerare relevant information om de  uppgifter som funktionerna utför enligt 1-4, och
6. fungera som kontaktpunkt för kommunikation med  Finansinspektionen.
Uppgifterna ska utföras av förvaltningsbolaget eller en tredje  part som omfattas av regler och tillsyn för de uppgifter som  ska utföras, eller av båda. Om en tredje part utför någon av  uppgifterna ska
1. detta dokumenteras genom ett skriftligt avtal där det anges  vilka av uppgifterna som inte utförs av förvaltningsbolaget,  och
2. förvaltningsbolaget tillhandahålla den tredje parten alla  relevanta uppgifter och handlingar.
Lag (2022:195)
.
6 d §
För den förvaltning av en värdepappersfond som ett  förvaltningsbolag utför efter att ha fått tillstånd enligt 
6 b § gäller 2 kap. 15 c-15 f §§, 3 kap., 4 kap. 1-3 och 8-28 §§, 5 kap. 1 och 3-26 §§, 5 a kap., 8 kap. och 9 kap. Det  som anges där om fondbolag ska i stället gälla  förvaltningsbolaget.
Vid sådan förvaltning som avses i första stycket ska det som  anges i 9 kap. 1 § första stycket 1 i stället avse fall när  förvaltningsbolagets tillstånd återkallats av behörig  myndighet i bolagets hemland eller Finansinspektionen enligt 
12 kap. 15 § tredje stycket beslutat att bolaget inte längre  får förvalta en värdepappersfond.
Lag (2022:195)
.
7 §
Ett fondföretag som hör hemma inom EES och i sitt hemland  har sådant tillstånd som avses i Europaparlamentets och rådets  direktiv 2009/65/EG, i lydelsen enligt Europaparlamentets och  rådets direktiv (EU) 2019/2034, får marknadsföra andelar i  företaget i Sverige utan tillstånd enligt denna lag.  Verksamheten får inledas den dag behörig myndighet i  företagets hemland har meddelat företaget att en underrättelse  om marknadsföringen lämnats över till Finansinspektionen.
Om fondföretaget avser att ändra något som angetts i  underrättelsen om marknadsföring efter det att verksamheten  inletts, ska företaget minst en månad innan ändringen  genomförs skriftligen underrätta Finansinspektionen.  Fondföretaget ska även underrätta Finansinspektionen om  ändringar i handlingar som lämnats tillsammans med  underrättelsen.
Om fondföretaget har lämnat in en anmälan till behörig  myndighet i hemlandet om att företaget upphör att marknadsföra  andelar i Sverige, ska företaget upphöra med alla erbjudanden  om eller placeringar av sådana andelar här i landet från och  med den dag då anmälan lämnades in.
Lag (2022:195)
.
8 §
Ett fondföretag som i Sverige marknadsför andelar enligt 
7 § ska här i landet tillhandahålla funktioner för att utföra  följande uppgifter:
1. behandla order om att teckna och lösa in andelar och göra  utbetalningar till andelsägarna,
2. tillhandahålla investerare information om hur order kan  göras och hur inlösen betalas,
3. hantera klagomål,
4. tillhandahålla den information som fondföretaget enligt  reglerna i hemlandet är skyldigt att tillhandahålla,
5. tillhandahålla investerare relevant information om de  uppgifter som funktionerna utför enligt 1-4, och
6. fungera som kontaktpunkt för kommunikation med  Finansinspektionen.
Uppgifterna ska utföras av fondföretaget eller en tredje part  som omfattas av regler och tillsyn för de uppgifter som ska  utföras, eller av båda. Om en tredje part utför någon av  uppgifterna ska
1. detta dokumenteras genom ett skriftligt avtal där det anges  vilka av uppgifterna som inte utförs av fondföretaget, och
2. fondföretaget tillhandahålla den tredje parten alla  relevanta uppgifter och handlingar.
Lag (2022:195)
.
9 §
Ett fondföretag som i Sverige marknadsför andelar enligt 
7 § får upphöra med marknadsföringen bara om fondföretaget
1. lämnar ett allmänt erbjudande om inlösen utan avgift av  andelar i företaget som innehas av investerare här i landet,  offentliggör erbjudandet under minst 30 arbetsdagar och riktar  det individuellt till alla kända andelsägare,
2. offentliggör avsikten att upphöra med marknadsföringen här  i landet, och
3. avslutar eller ändrar avtal med finansiella mellanhänder  eller ombud med verkan från och med den dag då fondföretaget  anmäler till behörig myndighet i hemlandet att  marknadsföringen upphör.
Informationen enligt första stycket 1 och 2 ska tydligt  beskriva konsekvenserna för andelsägarna om de inte godtar  erbjudandet om inlösen av andelar.
Lag (2022:195)
.
9 a §
Ett fondföretag som har upphört att i Sverige  marknadsföra andelar i företaget enligt 7 § ska tillhandahålla  kvarvarande andelsägare här i landet den information som  företaget enligt reglerna i hemlandet är skyldigt att  tillhandahålla.
Bestämmelserna i 10 kap. 1, 2 och 3 §§ och 12 kap. 17 och 
17 a §§ gäller även för ett sådant fondföretag.
Lag (2022:195)
.
10 §
För förvaltningsbolags och fondföretags verksamhet i  Sverige tillämpas 2 kap. 19 § första stycket och 20-21 §§ på  motsvarande sätt.
Utöver det som anges i första stycket tillämpas på  motsvarande sätt
- 2 kap. 17 f och 17 g §§ för förvaltningsbolags verksamhet i  Sverige enligt 6 § första stycket 1, och
- 4 kap. 20 § för fondföretags verksamhet i Sverige enligt 
7 §.
För filialer till förvaltningsbolag och fondföretag gäller i  övrigt lagen (1992:160) om utländska filialer m.m.
Lag (2017:690)
.
11 §
Ett fondföretag får här i landet använda samma beteckning för sin verksamhet som företaget använder i sitt hemland.
Finansinspektionen får, om det finns risk för förväxling, kräva att beteckningen skall följas av ett förklarande tillägg.
2 kap. Allmänna bestämmelser för fondbolag m.m.
Förutsättningar för tillstånd
1 §
Tillstånd för ett svenskt aktiebolag att driva fondverksamhet får ges bara om
1. bolaget har sitt huvudkontor i Sverige,
2. det finns skäl att anta att den planerade verksamheten kommer att drivas enligt bestämmelserna i denna lag och andra författningar som reglerar bolagets verksamhet,
3. den som har eller kan förväntas komma att få ett kvalificerat innehav i bolaget bedöms lämplig att utöva ett väsentligt inflytande över ledningen av ett fondbolag,
4. den som ska ingå i styrelsen för bolaget eller vara verkställande direktör i det, eller vara ersättare för någon av dem, har tillräcklig insikt och erfarenhet för att delta i ledningen av ett fondbolag och även i övrigt är lämplig för en sådan uppgift,
5. fondbestämmelserna har godkänts för den eller de värdepappersfonder som bolaget avser att förvalta, och
6. bolaget uppfyller de villkor som i övrigt anges i denna lag.
Lag (2013:563)
.
2 §
Vid bedömningen enligt 1 § 3 av om en innehavare är  lämplig ska dennes anseende och kapitalstyrka beaktas. Det ska  också beaktas om det finns skäl att anta att
1. innehavaren kommer att motverka att fondbolagets verksamhet  drivs på ett sätt som är förenligt med kraven i denna lag och  andra författningar som reglerar bolagets verksamhet, eller
2. innehavet har samband med eller kan öka risken för
a) penningtvätt enligt 1 kap. 6 § lagen (2017:630) om åtgärder  mot penningtvätt och finansiering av terrorism, eller
b) finansiering av terrorism enligt 6 § terroristbrottslagen 
(2022:666) eller försök till sådant brott, avseende  terroristbrott enligt 4 § samma lag.
Om den som kommer att ha ett kvalificerat innehav i bolaget är  ett blandat finansiellt holdingföretag ska det vid bedömningen  av innehavarens anseende särskilt beaktas om dess ledning  uppfyller de krav som ställs på ledningen i ett sådant företag  enligt 5 kap. 16 § lagen (2006:531) om särskild tillsyn över  finansiella konglomerat.
Om bolaget har eller kan förväntas komma att få nära  förbindelser med någon annan, får tillstånd ges bara om  förbindelserna inte hindrar en effektiv tillsyn av bolaget.
Om förvaringsinstitutet är en i Sverige etablerad filial till  ett kreditinstitut med säte i ett annat land inom EES, får  Finansinspektionen som ett villkor för tillståndet föreskriva  att de tillgångar som ingår i en värdepappersfond ska förvaras  här i landet. Detta gäller dock inte om tillgångarna ska  förvaras hos ett utländskt förvaringsinstitut enligt 3 kap. 
2 § tredje stycket.
Lag (2022:673)
.
3 §
För fondbolag gäller det som är föreskrivet om aktiebolag i allmänhet om inte annat följer av denna lag.
Ett fondbolag ska ha en styrelse med minst tre ledamöter samt en verkställande direktör.
I fråga om europabolag som har ett sådant förvaltningssystem som avses i artiklarna 39-42 i rådets förordning (EG) nr 2157/2001 av den 8 oktober 2001 om stadga för europabolag ska vad som sägs om styrelsen eller dess ledamöter i följande bestämmelser tillämpas på tillsynsorganet eller dess ledamöter:
2 kap. 1 § 4 om ledningsprövning,
2 kap. 18 § första stycket 1 om förbud mot att handla med en värdepappersfond,
2 kap. 20 a § om meddelandeförbud, och
10 kap. 10 § om rätt för Finansinspektionen att sammankalla styrelsen samt närvara vid sådant sammanträde och delta i överläggningarna.
Av 16 § andra stycket och 22 § lagen (2004:575) om europabolag framgår att de i tredje stycket angivna bestämmelserna om styrelsen eller dess ledamöter ska tillämpas också på ett europabolags lednings- eller förvaltningsorgan eller dess ledamöter.
Ett fondbolag ska ha minst en revisor.
Lag (2013:563)
.
3 a §
Vid tillämpningen av 5 kap. 40 och 41 §§  årsredovisningslagen (1995:1554) ska fondbolag anses som  publika aktiebolag.
Vid tillämpningen av 9 kap. 17 § och 10 kap. 10 §  aktiebolagslagen (2005:551) om jäv för revisor och  lekmannarevisor ska fondbolag anses som aktiebolag som avses  i 9 kap. 13 eller 14 § samma lag.
Lag (2015:823)
.
3 b §
För fondbolag vars överlåtbara värdepapper är upptagna  till handel på en reglerad marknad finns det bestämmelser om  uppdragstid för revisorn i 9 kap. 21 a § aktiebolagslagen 
(2005:551).
Lag (2016:436)
.
3 c §
För andra fondbolag än sådana som avses i 3 b § gäller  följande i fråga om uppdragstid för revisorn.
Uppdraget som revisor får gälla högst sju år i följd.  Revisorn får därefter inte delta i revisionen om inte minst  fyra år har förflutit sedan han eller hon lämnade  uppdraget.
Om revisorn är ett registrerat revisionsbolag  gäller, i stället för andra stycket, att den huvudansvariga  revisorn ska bytas ut senast efter sju år. Han eller hon får  därefter inte delta i revisionen om inte minst tre år har  förflutit sedan han eller hon var huvudansvarig för  revisionen.
Lag (2016:436)
.
4 §
Ett fondbolag skall ha ett startkapital som vid tidpunkten för beslut om tillstånd motsvarar minst 125 000 euro.
Samråd med andra behöriga myndigheter
5 §
Finansinspektionen skall innan den beslutar om tillstånd samråda med behörig myndighet i ett annat land inom EES om bolaget
1. är dotterbolag till ett förvaltningsbolag, värdepappersföretag, kreditinstitut eller försäkringsföretag med auktorisation i det landet,
2. är dotterbolag till moderföretaget till ett förvaltningsbolag, värdepappersföretag, kreditinstitut eller försäkringsföretag med auktorisation i det landet, eller
3. kontrolleras av samma fysiska eller juridiska personer som har ägarkontroll över ett förvaltningsbolag, värdepappersföretag, kreditinstitut eller försäkringsföretag med auktorisation i det landet.
Ansökan om tillstånd
6 §
Ansökan om tillstånd får inte göras innan bolaget har registrerats i aktiebolagsregistret eller i europabolagsregistret.
Till ansökan skall fogas en plan för den tilltänkta verksamheten (verksamhetsplan) som också innehåller en översiktlig beskrivning av fondbolagets organisation.
I fråga om europabolag som har sitt säte i en annan stat gäller, i stället för vad som anges i första stycket, att ansökan om tillstånd får göras om bolagsstämman har fattat beslut om att bolagets säte skall flyttas till Sverige.
Lag (2004:590)
.
7 §
Ett bolag skall inom sex månader från det att en fullständig ansökan har lämnats in underrättas om Finansinspektionens beslut i tillståndsfrågan.
Ett fondbolag får inleda sin verksamhet så snart tillstånd enligt 1 kap. 4 § har getts.
Kapitalkrav under pågående verksamhet
8 §
Ett fondbolags egna medel får under pågående verksamhet inte understiga det minsta startkapital som bolaget skall ha enligt 4 §.
9 §
Ett fondbolag som förvaltar en fondförmögenhet som överstiger ett belopp motsvarande 250 miljoner euro skall utöver det startkapital som anges i 4 § ha ytterligare egna medel. Dessa ytterligare medel skall motsvara minst 0,02 procent av det belopp med vilket fondförmögenheten överstiger ett belopp motsvarande 250 miljoner euro. I fondförmögenheten inräknas tillgångar som fondbolaget har uppdragit åt någon annan att förvalta men inte tillgångar som fondbolaget förvaltar på uppdrag från någon annan. Fondbolagets egna medel, startkapitalet inberäknat, behöver dock inte vara högre än motsvarande 10 miljoner euro.
Ett fondbolag får ersätta hälften av de ytterligare medel som avses i första stycket med en garanti för motsvarande belopp om garantin lämnats av
1. ett kreditinstitut eller försäkringsföretag med säte inom EES, eller
2. ett kreditinstitut eller försäkringsföretag med säte utanför EES, som står under tillsyn som är likvärdig med den som fastställs i gemenskapslagstiftningen.
10 §
Ett fondbolags egna medel får, trots det som anges i 8  och 9 §§, inte understiga det belopp som framgår av artikel 13  i Europaparlamentets och rådets förordning (EU) 2019/2033 av  den 27 november 2019 om tillsynskrav för värdepappersföretag  och om ändring av förordningarna (EU) nr 1093/2010, (EU)  nr 575/2013, (EU) nr 600/2014 och (EU) nr 806/2014. Vid  tillämpningen av den artikeln ska det som anges där om värde-
pappersföretag gälla för fondbolag.
Lag (2021:491)
.
Tillsyn på gruppnivå
11 §
Bestämmelser om tillsyn på gruppnivå finns i
- artiklarna 11-24 i Europaparlamentets och rådets förordning 
(EU) nr 575/2013 av den 26 juni 2013 om tillsynskrav för  kreditinstitut och om ändring av förordning (EU) nr 648/2012,
- artikel 7 i Europaparlamentets och rådets förordning (EU) 
2019/2033,
- lagen (2006:531) om särskild tillsyn över finansiella  konglomerat, och
- lagen (2014:968) om särskild tillsyn över kreditinstitut och  värdepappersbolag.
Lag (2021:491)
.
Filialverksamhet inom EES
12 §
Avser ett fondbolag som förvaltar värdepappersfonder att  inrätta en filial i ett annat land inom EES, ska bolaget  underrätta Finansinspektionen innan verksamheten påbörjas.  Underrättelsen ska innehålla
1. en plan för den avsedda verksamheten med uppgift om  filialens organisation och vilka tjänster som ska erbjudas,  och
2. uppgift om i vilket land filialen ska inrättas samt om  filialens adress och ansvariga ledning.
Om de tjänster som ska erbjudas innefattar förvaltning av ett  fondföretag som avses i Europaparlamentets och rådets  direktiv 2009/65/EG, i lydelsen enligt Europaparlamentets och  rådets direktiv (EU) 2019/2034, i det land där filialen ska  inrättas, ska planen också innehålla uppgift om
1. fondbolagets system för riskhantering, och
2. åtgärder som fondbolaget vidtagit för att i fondföretagets  hemland kunna tillhandahålla funktioner för att utföra  följande uppgifter:
a) behandla order om att teckna och lösa in andelar och göra  utbetalningar till andelsägarna,
b) tillhandahålla investerare information om hur order kan  göras och hur inlösen betalas,
c) hantera klagomål,
d) tillhandahålla den information som fondföretaget enligt  reglerna i hemlandet är skyldigt att tillhandahålla,
e) tillhandahålla investerare relevant information om de  uppgifter som funktionerna utför enligt a-d, och
f) fungera som kontaktpunkt för kommunikation med den behöriga  myndigheten i fondföretagets hemland.
Uppgifterna enligt andra stycket 2 ska utföras av fondbolaget  eller en tredje part som omfattas av regler och tillsyn för de  uppgifter som ska utföras, eller av båda. Om en tredje part  utför någon av uppgifterna ska
1. detta dokumenteras genom ett skriftligt avtal där det anges  vilka av uppgifterna som inte utförs av fondbolaget, och
2. fondbolaget tillhandahålla den tredje parten alla relevanta  uppgifter och handlingar.
Lag (2022:195)
.
13 §
Finner Finansinspektionen i fall som avses i 12 § att det inte finns skäl att ifrågasätta fondbolagets administrativa struktur eller finansiella situation, ska inspektionen inom två månader från det att underrättelsen togs emot lämna över den till behörig myndighet i det land där filialen ska inrättas. Tillsammans med underrättelsen ska inspektionen lämna uppgift om det investerarskydd som gäller för fondbolagets kunder.
Om underrättelsen avser sådana tjänster som anges i 12 § andra stycket, ska Finansinspektionen även lämna över ett intyg om att fondbolaget har tillstånd att driva sådan verksamhet som avses i Europaparlamentets och rådets direktiv 2009/65/EG. I intyget ska omfattningen av fondbolagets tillstånd beskrivas och uppgift lämnas om huruvida det finns några begränsningar för vilka slag av värdepappersfonder som bolaget får förvalta.
Finansinspektionen ska underrätta fondbolaget när inspektionen lämnar över underrättelsen.
Om Finansinspektionen finner att det inte finns förutsättningar för att lämna över den underrättelse som avses i första stycket, ska inspektionen meddela beslut om det inom två månader från det att underrättelsen togs emot.
Lag (2011:882)
.
14 §
Om ett fondbolag som avses i 12 § ska ändra något som  angetts i fondbolagets underrättelse till Finansinspektionen  efter det att filialen inrättats, ska fondbolaget skriftligen  underrätta inspektionen minst en månad innan ändringen  genomförs.
Om Finansinspektionen finner att ändringen inte får göras, ska  inspektionen meddela beslut och underrätta fondbolaget om det  inom 15 arbetsdagar efter det att underrättelsen kom in till  inspektionen. Behörig myndighet i det andra landet ska  omedelbart underrättas om beslutet.
Vid ändring av investerarskydd som avses i 13 § första stycket  ska Finansinspektionen underrätta behörig myndighet i det land  där filialen finns om ändringen. Detsamma gäller vid ändring  av de uppgifter som lämnats i det intyg som avses i 13 § andra  stycket.
Om Finansinspektionen ingriper mot ett fondbolag enligt 
12 kap. med anledning av att bolaget har genomfört en ändring  som inte får göras, ska inspektionen utan onödigt dröjsmål  underrätta behörig myndighet i det land där filialen finns om  de åtgärder som inspektionen vidtagit.
Lag (2022:195)
.
Gränsöverskridande verksamhet inom EES
15 §
Avser ett fondbolag som förvaltar värdepappersfonder att  erbjuda och tillhandahålla tjänster i ett annat land inom EES  utan att inrätta filial där, ska bolaget underrätta  Finansinspektionen innan verksamheten påbörjas. Underrättelsen  ska innehålla
1. en plan för den avsedda verksamheten med uppgift om vilka  tjänster som ska erbjudas, och
2. uppgift om i vilket land verksamheten ska drivas.
Om de tjänster som ska erbjudas innefattar förvaltning av ett  fondföretag som avses i Europaparlamentets och rådets  direktiv 2009/65/EG, i lydelsen enligt Europaparlamentets och  rådets direktiv (EU) 2019/2034, i det land där verksamheten  ska drivas, ska planen också innehålla uppgift om
1. fondbolagets system för riskhantering, och
2. åtgärder som fondbolaget vidtagit för att i fondföretagets  hemland kunna tillhandahålla funktioner för att utföra  följande uppgifter:
a) behandla order om att teckna och lösa in andelar och göra  utbetalningar till andelsägarna,
b) tillhandahålla investerare information om hur order kan  göras och hur inlösen betalas,
c) hantera klagomål,
d) tillhandahålla den information som fondföretaget enligt  reglerna i hemlandet är skyldigt att tillhandahålla,
e) tillhandahålla investerare relevant information om de  uppgifter som funktionerna utför enligt a-d, och
f) fungera som kontaktpunkt för kommunikation med den behöriga  myndigheten i fondföretagets hemland.
Uppgifterna enligt andra stycket 2 ska utföras av fondbolaget  eller en tredje part som omfattas av regler och tillsyn för de  uppgifter som ska utföras, eller av båda. Om en tredje part  utför någon av uppgifterna ska
1. detta dokumenteras genom ett skriftligt avtal där det anges  vilka av uppgifterna som inte utförs av fondbolaget, och
2. fondbolaget tillhandahålla den tredje parten alla relevanta  uppgifter och handlingar.
Lag (2022:195)
.
15 a §
Finansinspektionen ska inom en månad från det att en underrättelse som avses i 15 § togs emot lämna över den till behörig myndighet i det land där verksamheten ska drivas.
Tillsammans med underrättelsen ska inspektionen lämna uppgift om det investerarskydd som gäller för fondbolagets kunder.
Om underrättelsen avser sådana tjänster som anges i 15 § andra stycket, ska Finansinspektionen även lämna över ett intyg om att fondbolaget har tillstånd att driva sådan verksamhet som avses i Europaparlamentets och rådets direktiv 2009/65/EG. I intyget ska omfattningen av fondbolagets tillstånd beskrivas och uppgift lämnas om huruvida det finns några begränsningar för vilka slag av värdepappersfonder som bolaget får förvalta.
Lag (2011:882)
.
15 b §
Om ett fondbolag som avses i 15 § ska ändra något som angetts i fondbolagets underrättelse till Finansinspektionen efter det att verksamheten påbörjats, ska fondbolaget skriftligen underrätta inspektionen innan ändringen genomförs.
Vid ändring av de uppgifter som lämnats i det intyg som avses i 15 a § andra stycket ska Finansinspektionen underrätta behörig myndighet i det land där verksamheten drivs om ändringen.
Lag (2011:882)
.
15 c §
Avser ett fondbolag som förvaltar värdepappersfonder  att marknadsföra andelar i en sådan fond i ett annat land inom  EES, ska bolaget underrätta Finansinspektionen innan  verksamheten påbörjas. Bestämmelser om vilka uppgifter och  handlingar som underrättelsen ska innehålla finns i  kommissionens förordning (EU) nr 584/2010 av den 1 juli 2010  om genomförande av Europaparlamentets och rådets  direktiv 2009/65/EG vad gäller den skriftliga anmälans och  fondföretagsintygets form och innehåll, elektronisk  kommunikation mellan behöriga myndigheter i samband med  anmälan, förfaranden för kontroller på plats och utredningar  samt informationsutbyte mellan behöriga myndigheter.
Underrättelsen ska även innehålla
1. den information som är nödvändig, inbegripet fondbolagets  adress, för att behörig myndighet i det land där verksamheten  ska drivas ska kunna fakturera eller meddela bolaget  eventuella avgifter som myndigheten tar ut, och
2. uppgift om de funktioner som behövs för att utföra de  uppgifter som avses i artikel 92.1 i Europaparlamentets och  rådets direktiv 2009/65/EG, i lydelsen enligt  Europaparlamentets och rådets direktiv (EU) 2019/2034.
Finansinspektionen ska inom tio arbetsdagar från det att en  fullständig underrättelse togs emot lämna över den till  behörig myndighet i det land där verksamheten ska drivas.  Tillsammans med underrättelsen ska inspektionen även lämna ett  intyg om att värdepappersfonden uppfyller kraven i  Europaparlamentets och rådets direktiv 2009/65/EG, i lydelsen  enligt Europaparlamentets och rådets direktiv (EU) 2019/2034.  Finansinspektionen ska meddela fondbolaget när inspektionen  lämnar över underrättelsen.
Fondbolaget ska offentliggöra de handlingar som lämnats  tillsammans med underrättelsen.
Lag (2022:195)
.
15 d §
Ett fondbolag som avser att ändra något som har angetts  i en underrättelse enligt 15 c § efter det att verksamheten  inletts, ska skriftligen anmäla detta till Finansinspektionen  och behörig myndighet i det land där verksamheten drivs minst  en månad innan ändringen genomförs.
Om en planerad ändring skulle innebära att fondbolaget inte  längre uppfyller kraven i denna lag eller andra författningar  som reglerar verksamheten, ska Finansinspektionen senast 
15 arbetsdagar efter det att en anmälan togs emot besluta att  ändringen inte får genomföras och underrätta fondbolaget om  det. Inspektionen ska utan onödigt dröjsmål underrätta behörig  myndighet i det andra landet om beslutet.
Om Finansinspektionen ingriper mot ett fondbolag enligt 
12 kap. med anledning av att bolaget har genomfört en ändring  som inte får göras, ska inspektionen utan onödigt dröjsmål  underrätta behörig myndighet i det land där verksamheten drivs  om de åtgärder som inspektionen vidtagit.
Lag (2022:195)
.
15 e §
Ett fondbolag som avser att upphöra med sin  marknadsföring enligt 15 c § i ett annat land inom EES, ska  anmäla detta till Finansinspektionen.
Anmälan ska innehålla de uppgifter om fondbolagets erbjudande,  offentliggörande och avslutade eller ändrade avtal som avses i  artikel 93a.1 första stycket i Europaparlamentets och rådets  direktiv 2009/65/EG, i lydelsen enligt Europaparlamentets och  rådets direktiv (EU) 2019/2034.
Finansinspektionen ska senast 15 arbetsdagar efter det att en  fullständig anmälan togs emot lämna över den till behörig  myndighet i det land där verksamheten drivs och till  Europeiska värdepappers- och marknadsmyndigheten.
Finansinspektionen ska utan dröjsmål underrätta fondbolaget  när anmälan har överlämnats.
Lag (2022:195)
.
15 f §
Om ett fondbolag har upphört att marknadsföra andelar i  en värdepappersfond i ett annat land inom EES, ska  Finansinspektionen underrätta behörig myndighet i det landet  om ändringar i de handlingar som har lämnats tillsammans med  underrättelsen om marknadsföring enligt 15 c §.
Lag (2022:195)
.
Övriga fall av filialverksamhet utomlands
16 §
I andra fall än som avses i 12 § ska ett fondbolag som planerar att inrätta en filial utomlands ansöka om tillstånd hos Finansinspektionen. Ett sådant tillstånd ska ges om det finns skäl att anta att den planerade verksamheten kommer att drivas enligt bestämmelserna i denna lag och andra författningar som reglerar bolagets verksamhet.
Ansökan om tillstånd ska innehålla den information som anges i 12 § första stycket.
Lag (2011:882)
.
Krav på organisation av verksamheten
17 §
Ett fondbolag ska ha sunda rutiner för
1. förvaltning av verksamheten och redovisning,
2. intern kontroll, och
3. drift och förvaltning av sina nätverks- och  informationssystem.
Rutinerna enligt första stycket 3 ska uppfylla kraven i  Europaparlamentets och rådets förordning (EU) 2022/2554 av den 
14 december 2022 om digital operativ motståndskraft för  finanssektorn och om ändring av förordningarna (EG) nr 
1060/2009, (EU) nr 648/2012, (EU) nr 600/2014, (EU) nr 
909/2014 och (EU) 2016/1011.
Fondbolaget ska särskilt
1. upprätta och tillämpa regler för styrelseledamöters och  anställdas egna affärer med finansiella instrument,
2. dokumentera samtliga transaktioner som bolaget har  genomfört för en värdepappersfonds räkning eller för ett  sådant fondföretags räkning som avses i 12 § andra stycket  eller 15 § andra stycket, och
3. ha en organisation som minskar risken för  intressekonflikter som kan påverka fondandelsägares eller  andra kunders intressen negativt.
Lag (2024:1283)
.
17 a §
Skyldigheten enligt 8 kap. 46 a § aktiebolagslagen
(2005:551) för styrelsen i ett publikt aktiebolag att årligen fastställa en skriftlig arbetsord-ning för sitt arbete gäller även för styrelsen i ett fondbolag som är ett privat aktiebolag. Detsamma gäller skyldigheten enligt 8 kap. 46 b §
samma lag för styrelsen i ett publikt aktiebolag att i skriftliga instruktioner ange arbetsfördelningen mellan bolagsorganen.
Styrelsens ordförande ska bevaka att styrelsen fullgör de uppgifter som anges i denna paragraf.
Lag (2014:558)
.
17 b §
Ett fondbolag som förvaltar ett fondföretag som avses i 12 § andra stycket eller 15 § andra stycket ska vidta åtgärder för att säkerställa att verksamheten drivs enligt tillämpliga bestämmelser om fondföretagets bildande och drift i fondföretagets hemland.
Lag (2014:558)
.
17 c §
Ett fondbolag ska ha ett ersättningssystem som främjar  en sund och effektiv riskhantering.
Inom ramen för ersättningssystemet ska fondbolaget upprätta  och tillämpa en ersättningspolicy.
Lag (2016:892)
.
17 d §
Ett fondbolag ska tillhandahålla ändamålsenliga  rapporteringssystem för anställda som vill göra anmälningar  om misstänkta överträdelser av bestämmelser som gäller för  verksamheten.
Lag (2018:326)
.
17 e §
En anställd hos ett fondbolag som har gjort en anmälan  till Finansinspektionen eller Europeiska värdepappers- och  marknadsmyndigheten om misstänkta överträdelser av  bestämmelser som gäller för verksamheten får inte göras  ansvarig för att ha åsidosatt någon tystnadsplikt, om  anmälaren hade anledning att anta att en överträdelse hade  skett.
Detsamma gäller om en anställd har gjort en anmälan via det  rapporteringssystem som avses i 17 d §.
Lag (2016:892)
.
Uppföranderegler
17 f §
Ett fondbolag ska driva sin verksamhet på ett hederligt, rättvist och professionellt sätt och även i övrigt så att allmänhetens förtroende för fondmarknaden upprätthålls.
Fondbolaget ska ha tillräckliga resurser och rutiner för att verksamheten ska kunna fungera väl. Bolaget ska vidta alla rimliga åtgärder för att förhindra att fondandelsägares intressen påverkas negativt av intressekonflikter.
Lag (2016:892)
.
17 g §
Ett fondbolag som i sin verksamhet lämnar råd till  kunder om fondandelar i andra fall än det som avses i 7 kap. 
1 § första stycket 3 ska när det utför sådana tjänster  tillämpa 8 kap. 12 och 15 §§ och 9 kap. 3-6, 10, 17, 21, 23, 
23 a och 27-29 §§ lagen (2007:528) om värdepappersmarknaden.
Lag (2021:969)
.
Principer för aktieägarengagemang
17 h §
Ett fondbolag som förvaltar en värdepappersfond eller  ett fondföretag vars medel placeras i aktier som är upptagna  till handel på en reglerad marknad och som har getts ut av ett  bolag inom EES, ska anta principer för sitt  aktieägarengagemang i fråga om sådana aktier. Av principerna  ska det framgå hur fondbolaget integrerar  aktieägarengagemanget i placeringsstrategin för fonden.
Principerna ska beskriva hur fondbolaget
1. övervakar relevanta frågor om bolag som det placerar i 
(portföljbolag), däribland bolagens strategi, finansiella och  icke-finansiella resultat och risker, kapitalstruktur, sociala  och miljömässiga påverkan och bolagsstyrning,
2. för dialoger med företrädare för portföljbolag,
3. utövar rösträtt och andra rättigheter som är knutna till  aktieinnehavet,
4. samarbetar med andra aktieägare,
5. kommunicerar med relevanta intressenter i portföljbolag,  och
6. hanterar faktiska och potentiella intressekonflikter.
Lag (2019:287)
.
17 i §
Ett fondbolag ska varje år redogöra för hur principerna  för aktieägarengagemang som avses i 17 h § har tillämpats.
Redogörelsen ska innehålla
1. en allmän beskrivning av fondbolagets röstningsbeteende i  portföljbolagen,
2. en förklaring av de viktigaste omröstningarna, och
3. uppgift om i vilka frågor som fondbolaget har använt sig av  råd eller röstningsrekommendationer från en  röstningsrådgivare.
Av redogörelsen ska det också framgå hur fondbolaget har  röstat på portföljbolagens stämmor. Omröstningar som är  obetydliga på grund av ämnet eller storleken på aktieinnehavet  behöver dock inte redovisas.
Lag (2019:287)
.
17 j §
Ett fondbolag får avstå från att uppfylla ett eller  flera av kraven i 17 h och 17 i §§, om bolaget tydligt anger  skälen för det.
Lag (2019:287)
.
17 k §
Principerna för aktieägarengagemang enligt 17 h §, den  årliga redogörelsen enligt 17 i § och uppgifter enligt 17 j §  ska hållas tillgängliga utan kostnad på fondbolagets  webbplats.
Lag (2019:287)
.
Förvärvsförbud vid insyn i daglig handel
18 §
Den som har insyn i ett fondbolags dagliga handel får inte för egen räkning förvärva finansiella instrument från en värdepappersfond som bolaget förvaltar eller sälja finansiella instrument till fonden eller i övrigt handla med fonden om han eller hon samtidigt är
1. styrelseledamot eller suppleant,
2. revisor eller revisorssuppleant, eller
3. innehavare av en ledande befattning.
Förbudet gäller också för den som i övrigt genom ett förvaltningsuppdrag eller liknande har insyn i fondbolagets dagliga handel.
Förbudet omfattar inte köp och försäljning av andelar i fonden för egen räkning.
Styrelsen ska skriftligen underrätta den som har en sådan ledande befattning i fondbolaget som nämns i första stycket 3 och den som har insyn i fondbolagets dagliga handel enligt andra stycket om förbudet.
Lag (2013:563)
.
Tystnadsplikt
19 §
Enskildas förhållanden till en värdepappersfond, ett  fondbolag eller ett förvaringsinstitut får inte obehörigen  röjas. Detsamma gäller en uppgift i en anmälan eller en  utsaga om en misstänkt överträdelse av en bestämmelse som  gäller för ett fondbolags verksamhet, om uppgiften kan  avslöja anmälarens identitet.
I det allmännas verksamhet tillämpas i stället bestämmelserna  i offentlighets- och sekretesslagen (2009:400).
Lag (2016:892)
.
Uppgiftsskyldighet
19 a §
Ett fondbolag och ett förvaringsinstitut ska på begäran  av Polismyndigheten, Skatteverket, Säkerhetspolisen eller  Tullverket lämna uppgifter om enskildas förhållanden till  företaget, om uppgifterna behövs i ett enskilt fall i  myndighetens verksamhet för att förebygga, förhindra eller  upptäcka brottslig verksamhet som innefattar brott för vilket  det i straffskalan ingår fängelse i ett år eller mer.  Uppgifterna ska lämnas utan dröjsmål och i elektronisk form.
Ett fondbolag eller ett förvaringsinstitut eller den som är  verksam i någon av de verksamheterna får inte obehörigen röja  för kunden eller för någon utomstående att en myndighet har  gjort en begäran eller att uppgifter har lämnats enligt första  stycket.
Bestämmelser om ansvar för den som bryter mot tystnadsplikten  enligt andra stycket finns i 20 kap. 3 § brottsbalken.
Lag (2025:175)
.
20 §
Ett fondbolag och ett förvaringsinstitut är skyldiga att  lämna ut uppgifter om enskildas förhållanden till företaget om  det
1. under en utredning enligt bestämmelserna om förundersökning  i brottmål begärs av undersökningsledaren,
2. under en utredning om självständigt förverkande begärs av  åklagaren,
3. i ett ärende om rättslig hjälp i brottmål begärs av  åklagaren på framställning av en annan stat eller en  mellanfolklig domstol, eller
4. i ett ärende om erkännande och verkställighet av en  europeisk utredningsorder begärs av åklagaren.
Uppgifterna ska lämnas ut utan dröjsmål och i elektronisk  form.
Om skyldighet för fondbolag och förvaringsinstitut att lämna  uppgifter till överförmyndaren finns bestämmelser i 16 kap. 
10 a § föräldrabalken.
Lag (2024:844)
.
Meddelandeförbud
20 a §
Den undersökningsledare eller åklagare som begär  uppgifter enligt 20 § får besluta att fondbolaget eller  förvaringsinstitutet samt bolagets eller institutets  styrelseledamöter och anställda inte får röja för kunden eller  för någon utomstående att uppgifter har lämnats enligt 20 §  eller att det pågår en förundersökning, en utredning om  självständigt förverkande, ett ärende om rättslig hjälp i  brottmål eller ett ärende om erkännande och verkställighet av  en europeisk utredningsorder.
Ett sådant förbud får meddelas om det krävs för att en  utredning om brott eller självständigt förverkande inte ska  äventyras eller för att uppfylla en internationell  överenskommelse som är bindande för Sverige.
Förbudet ska vara tidsbegränsat, med möjlighet till  förlängning, och får inte avse längre tid än vad som är  motiverat med hänsyn till syftet med förbudet. I ett ärende om  rättslig hjälp i brottmål eller om erkännande och  verkställighet av en europeisk utredningsorder får dock  förbudet tidsbegränsas endast om den stat eller mellanfolkliga  domstol som ansökt om rättslig hjälp eller den utländska  myndighet som har utfärdat utredningsordern samtycker till  detta.
Om ett förbud inte längre är motiverat med hänsyn till syftet  med förbudet, ska undersökningsledaren eller åklagaren besluta  att förbudet ska upphöra.
Lag (2024:844)
.
Ansvarsbestämmelse
20 b §
Till böter döms den som uppsåtligen eller av grov oaktsamhet bryter mot ett meddelandeförbud enligt 20 a §.
Lag (2005:496)
.
Skadestånd
21 §
Om en fondandelsägare tillfogats skada genom att  fondbolaget överträtt denna lag eller fondbestämmelserna, ska  fondbolaget ersätta skadan.
Lag (2016:892)
.
3 kap. Förvaringsinstitut
Allmänna bestämmelser om förvaringsinstitut
1 §
Ett fondbolag ska för varje värdepappersfond som bolaget  förvaltar se till att det utses ett förvaringsinstitut.  Förvaringsinstitutet ska ha sitt säte i Sverige eller, om det  är en i Sverige etablerad filial, i ett annat land inom  EES.
Lag (2016:892)
.
2 §
Förvaringsinstitutet ska handla hederligt, rättvist,  oberoende och professionellt samt uteslutande i  fondandelsägarnas gemensamma intresse.
Förvaringsinstitutet ska hålla verksamheten som  förvaringsinstitut åtskild från verksamheter som kan komma i  konflikt med fondbolagets eller fondandelsägarnas  intressen.
Förvaringsinstitutet ska identifiera, hantera och  övervaka eventuella intressekonflikter. Sådana konflikter ska  redovisas för fondens andelsägare.
Lag (2016:892)
.
Skriftligt avtal
3 §
Fondbolaget och förvaringsinstitutet ska ingå ett  skriftligt avtal som reglerar förhållandet mellan parterna.  Avtalet ska bland annat reglera det informationsutbyte och  den samordning som krävs för att institutet ska kunna utföra  sina uppgifter för fondens räkning i enlighet med kraven i  denna lag och andra författningar.
Lag (2016:892)
.
Förvaringsinstitutets uppgifter
Allmänna uppgifter
4 §
Förvaringsinstitutet ska verkställa fondbolagets  instruktioner som avser värdepappersfonden om de inte strider  mot bestämmelserna i denna lag eller annan författning eller  mot fondbestämmelserna samt se till att
1. försäljning, inlösen och makulering av andelar i fonden  genomförs enligt denna lag och fondbestämmelserna,
2. värdet av andelarna i fonden beräknas enligt denna lag och  fondbestämmelserna,
3. ersättningar för transaktioner som berör en fonds  tillgångar betalas in till fonden utan dröjsmål, och
4. fondens intäkter används enligt bestämmelserna i denna lag  och fondbestämmelserna.
Lag (2016:892)
.
Övervakning av penningflöden
5 §
Förvaringsinstitutet ska övervaka värdepappersfondens  penningflöden.
Förvaringsinstitutet ska särskilt se till att alla  betalningar från investerare har tagits emot och att alla  likvida medel i fonden har bokförts på likvidkonton som har  öppnats i fondens namn eller i fondbolagets eller  förvaringsinstitutets namn för fondens räkning.
Likvidkonton enligt andra stycket ska öppnas hos en  centralbank, ett kreditinstitut med säte inom EES eller en  bank som har auktoriserats i ett land utanför EES.
Likvidkonton ska föras i enlighet med principerna i artikel 
16 i kommissionens direktiv 2006/73/EG av den 10 augusti 2006  om genomförandet av Europaparlamentets och rådets direktiv 
2004/39/EG vad gäller organisatoriska krav och villkor för  verksamheten i värdepappersföretag, och definitioner för  tillämpning av det direktivet, i den ursprungliga lydelsen.
Om likvidkontot har öppnats i förvaringsinstitutets namn för  fondens räkning, får medel som tillhör förvaringsinstitutet  eller sådana enheter som avses i tredje stycket inte finnas  på samma konto.
Lag (2016:892)
.
Förvaring av tillgångarna i en värdepappersfond
6 §
Förvaringsinstitutet ska
1. depåförvara
a) alla finansiella instrument som kan registreras på ett  konto för finansiella instrument som har öppnats hos  förvaringsinstitutet, och
b) alla finansiella instrument som fysiskt kan levereras till  förvaringsinstitutet, samt
2. kontrollera att fondbolaget, för värdepappersfondens  räkning, har äganderätt till övriga tillgångar samt föra och  hålla ett uppdaterat register över dem.
Förvaringsinstitutet, eller en uppdragstagare som utför  uppgifterna i första stycket, får inte återanvända  tillgångarna i en värdepappersfond för egen räkning.
Tillgångarna i en värdepappersfond som depåförvaras enligt  första stycket 1 får återanvändas endast för fondens räkning  och under förutsättning att
1. förvaringsinstitutet följer fondbolagets instruktioner,
2. återanvändningen gagnar andelsägarnas intressen, och
3. transaktionen omfattas av en likvid säkerhet av hög  kvalitet
a) som tagits emot av fonden inom ramen för ett avtal om  säkerhetsöverlåtelse (återköpsavtal), och
b) vars marknadsvärde vid varje tidpunkt med marginal uppgår  till minst marknadsvärdet av de återanvända tillgångarna.
Lag (2016:892)
.
7 §
För att fullgöra sina uppgifter enligt 6 § första stycket 
1 ska förvaringsinstitutet se till att alla finansiella  instrument registreras på ett separat konto hos institutet i  värdepappersfondens namn, eller i fondbolagets namn för  fondens räkning, och i enlighet med principerna i artikel 16  i direktiv 2006/73/EG, i den ursprungliga lydelsen.
För att fullgöra sina uppgifter enligt 6 § första stycket 2  ska förvaringsinstitutet lägga uppgifter eller handlingar  från fondbolaget samt andra tillgängliga handlingar till  grund för sin bedömning av äganderätten till tillgångarna.
Lag (2016:892)
.
Förteckning över tillgångarna i värdepappersfonden
8 §
Förvaringsinstitutet ska regelbundet ge fondbolaget en  fullständig förteckning över samtliga tillgångar som ingår i  värdepappersfonden.
Lag (2016:892)
.
Förbud mot att ta upp eller bevilja lån eller gå i borgen
9 §
Förvaringsinstitutet får inte för en värdepappersfond ta  upp eller bevilja lån eller gå i borgen.
Lag (2016:892)
.
Uppdragsavtal
Allmänna krav på uppdragsavtal
10 §
Förvaringsinstitutet får inte uppdra åt någon annan att  utföra andra uppgifter än depåförvaring av tillgångar och  kontroll av äganderätten enligt 6 § första stycket.
Delegering enligt första stycket förutsätter att  förvaringsinstitutet
1. kan visa att det finns ett objektivt skäl för delegering  av uppgifterna och att avsikten inte är att kringgå kraven i  denna lag eller annan författning,
2. har handlat med den skicklighet, aktsamhet och omsorg som  krävs vid valet av uppdragstagare, och
3. regelbundet övervakar uppdragstagaren och dennes rutiner  avseende delegerade uppgifter.
Lag (2016:892)
.
Övriga villkor för uppdragsavtal
11 §
Förvaringsinstitutet ska, utöver det som anges i 10 §  andra stycket och om inget annat följer av 12 §, förvissa sig  om att uppdragstagaren
1. har den struktur och den sakkunskap som krävs i  förhållande till uppdraget,
2. om uppdraget avser depåförvaringsuppgifter,
a) omfattas av en effektiv reglering, inbegripet  minimikapitalkrav och effektiv tillsyn över verksamheten i  den berörda jurisdiktionen, och
b) omfattas av regelbunden extern granskning för att  säkerställa att de finansiella instrumenten finns i  uppdragstagarens besittning,
3. håller de anförtrodda tillgångarna åtskilda från egna och  andras tillgångar så att de alltid går att identifiera,
4. har vidtagit alla nödvändiga åtgärder för att tillgångarna  i värdepappersfonden, om uppdragstagaren blir insolvent, inte  ska vara tillgängliga för utdelning eller realisering till  uppdragstagarens fordringsägare, och
5. uppfyller de allmänna skyldigheter och respekterar de  förbud som anges i 2, 3, 6 och 7 §§.
Lag (2016:892)
.
Särskilda bestämmelser vid uppdragsavtal avseende  depåförvaringsuppgifter utanför EES
12 §
Om lagstiftningen i ett land utanför EES kräver att  vissa finansiella instrument depåförvaras av en lokal enhet  och det endast finns lokala enheter som inte uppfyller kraven  i 11 § 2 a, får förvaringsinstitutet trots det uppdra  depåförvaringsuppgifter åt en sådan enhet. Detta får dock ske  endast i den omfattning som är nödvändig enligt det landets  lagstiftning och endast så länge det inte finns lokala  enheter som uppfyller dessa krav.
För delegering enligt första stycket krävs dessutom att
1. fondandelsägarna, innan de gjorde sin investering, har  blivit informerade om att delegeringen är nödvändig enligt  det landets lagstiftning, de omständigheter som motiverar  delegeringen och de risker som är förknippade med  delegeringen, och
2. fondbolaget har gett instruktioner till  förvaringsinstitutet att delegera depåförvaringen av de  finansiella instrumenten till en lokal enhet.
Lag (2016:892)
.
Vidaredelegering
13 §
En uppdragstagare får i sin tur uppdra åt någon annan  att utföra uppgifter enligt 10 § (vidaredelegering), om  samtliga villkor som ställs upp för förvaringsinstitutets  delegering är uppfyllda.
Lag (2016:892)
.
Förvaringsinstitutets ansvar för förluster och annan skada
Ansvar för förlust av finansiella instrument som  depåförvaras
14 §
Om förvaringsinstitutet eller en uppdragstagare har  förlorat finansiella instrument som depåförvaras enligt 6 §  första stycket 1, ska institutet utan onödigt dröjsmål  återlämna finansiella instrument av samma slag eller utge ett  belopp motsvarande värdet till fondbolaget för  värdepappersfondens räkning.
Förvaringsinstitutet är inte ansvarigt enligt första stycket  om institutet kan visa att förlusten är orsakad av en yttre  händelse utanför institutets rimliga kontroll, och vars  konsekvenser var omöjliga att undvika trots att alla rimliga  ansträngningar gjorts.
Ett avtal är ogiltigt i den utsträckning det utesluter eller  begränsar förvaringsinstitutets ansvar enligt första  stycket.
Lag (2016:892)
.
Ansvar för övriga skador
15 §
Om fondandelsägarna tillfogats annan skada än sådan som  avses i 14 § genom att förvaringsinstitutet eller en  uppdragstagare uppsåtligen eller av oaktsamhet har överträtt  denna lag eller andra författningar som reglerar  verksamheten, ska institutet ersätta skadan.
Ett avtal är ogiltigt i den utsträckning det utesluter eller  begränsar förvaringsinstitutets ansvar enligt första  stycket.
Lag (2016:892)
.
Ansvar vid uppdragsavtal
16 §
Ett uppdragsavtal avseende förvaring av tillgångar och  kontroll av äganderätten enligt 6 § fråntar inte  förvaringsinstitutet dess ansvar för förluster och annan  skada enligt denna lag. Detta gäller även om uppdragstagaren  har vidaredelegerat uppgiften enligt 13 §.
Lag (2016:892)
.
4 kap. Allmänna bestämmelser för värdepappersfonder
Värdepappersfondens rättsliga ställning
1 §
En värdepappersfond kan inte förvärva rättigheter eller ta på sig skyldigheter. Fonden kan inte heller föra talan inför domstol eller någon annan myndighet.
Egendom som ingår i en värdepappersfond får inte utmätas.
Fondandelsägarna svarar inte för förpliktelser som avser fonden.
Lagen (1904:48 s. 1) om samäganderätt ska inte tillämpas på delägarskap i en värdepappersfond.
Lag (2013:563)
.
Förvaltningen av en värdepappersfond
2 §
Fondbolaget företräder andelsägarna i alla frågor som rör en värdepappersfond. Fondbolaget handlar vid förvaltningen av fonden i eget namn och ska därvid ange fondens beteckning.
Fondbolaget får använda tillgångarna i en värdepappersfond för att fullgöra förpliktelser som ingåtts som ett led i förvaltningen av fonden och för att ställa säkerhet för fullgörandet av sådana förpliktelser.
Vid förvaltningen av en värdepappersfond ska fondbolaget handla uteslutande i fondandelsägarnas gemensamma intresse.
Fondbolaget ska handla oberoende av förvaringsinstitutet.
Lag (2013:563)
.
3 §
Fondbolaget får inte ha hand om egendom som ingår i en värdepappersfond som bolaget förvaltar.
Lag (2013:563)
.
Uppdragsavtal
4 §
I syfte att effektivisera ett fondbolags verksamhet får bolaget uppdra åt någon annan att utföra visst arbete eller vissa funktioner som ingår i fondverksamheten eller motsvarande verksamhet som avser fondföretag som har sådant tillstånd som avses i Europaparlamentets och rådets direktiv 2009/65/EG. Ett sådant uppdrag får inte vara av sådan omfattning eller karaktär att fondbolaget lämnar ifrån sig all verksamhet eller så stor del av verksamheten att fondbolaget inte längre har möjlighet att ta till vara andelsägarnas gemensamma intressen eller i övrigt inte kan uppfylla de skyldigheter som följer av denna lag. Ett lämnat uppdrag fråntar aldrig fondbolaget dess ansvar enligt denna lag.
Uppdragstagaren måste ha tillfredsställande sakkunskap och kompetens med hänsyn till uppdragets innehåll.
Fondbolaget ska i ett avtal med uppdragstagaren som avser förvaltningen av en värdepappersfond eller av ett fondföretag som har sådant tillstånd som avses i Europaparlamentets och rådets direktiv 2009/65/EG eller därmed sammanhängande administration förbehålla sig rätten att övervaka den anförtrodda verksamheten, att ge de anvisningar som behövs för en sund förvaltning samt att med omedelbar verkan säga upp avtalet, om en sådan uppsägning är i andelsägarnas gemensamma intresse.
Lag (2013:563)
.
5 §
Omfattar ett uppdrag enligt 4 § att någon för fondbolagets räkning ska förvalta tillgångarna i en värdepappersfond eller i ett fondföretag som har sådant tillstånd som avses i Europaparlamentets och rådets direktiv 2009/65/EG, ska avtalet innehålla riktlinjer för placering av fondmedlen. Fondbolaget ska tillförsäkra sig en rätt att regelbundet se över och vid behov ändra dessa riktlinjer.
Ett förvaltningsuppdrag får ges till
1. företag som står under Finansinspektionens tillsyn och som har fått inspektionens tillstånd att förvalta värdepappersfonder eller att utföra diskretionär portföljförvaltning avseende finansiella instrument,
2. företag med säte i ett annat land inom EES, om företaget står under tillsyn av behörig myndighet i hemlandet och har tillstånd att driva verksamhet motsvarande den som avses i 1,
3. annat utländskt företag under förutsättning att
a) företaget står under tillsyn av behörig myndighet i hemlandet,
b) företaget har tillstånd att driva verksamhet motsvarande den som avses i 1, och
c) ett samarbete kan ske mellan Finansinspektionen och behörig myndighet i hemlandet.
Lag (2013:563)
.
6 §
Ett förvaltningsuppdrag får inte ges till förvaringsinstitutet eller något annat företag vars intressen kan komma i konflikt med fondbolagets eller andelsägarnas intressen.
7 §
Avser ett fondbolag att uppdra åt någon annan att för bolagets räkning förvalta en värdepappersfond eller ett fondföretag som har sådant tillstånd som avses i Europaparlamentets och rådets direktiv 2009/65/EG eller sköta därmed sammanhängande administration ska bolaget anmäla detta och ge in uppdragsavtalet till Finansinspektionen.
Om Finansinspektionen finner att ett uppdragsavtal strider mot denna lag, eller att avtalet hindrar en effektiv tillsyn av fondbolaget, ska inspektionen förelägga fondbolaget att hos motparten begära de ändringar som behövs för att avtalet ska uppfylla lagens krav.
Lag (2013:563)
.
Fondbestämmelser
8 §
För varje värdepappersfond ska det finnas fondbestämmelser  som upprättas av fondbolaget.
Fondbestämmelserna ska ange
1. namnet på fonden, fondbolaget och förvaringsinstitutet,
2. grunderna för fondens placeringsinriktning och för  placeringen av fondmedlen, med särskild upplysning om huruvida  medel ska placeras i sådana derivatinstrument som anges i 5  kap. 12 §,
3. vilka andelsklasser som ska finnas och vilka villkor som är  förenade med dem,
4. om utdelning ska ske och, i så fall, grunderna och sättet  för utdelning,
5. grunderna för beräkning av fondens och fondandelarnas  värde, inklusive de värderingsprinciper som används vid  värderingen av onoterade tillgångar och sådana  derivatinstrument som anges i 5 kap. 12 § andra stycket,
6. grunderna för beräkning av försäljnings- och inlösenpris  för fondandelarna,
7. om justerat fondandelsvärde tillämpas enligt 10 b § och, i  så fall, vilken metod som används för beräkningen,
8. var och hur försäljning och inlösen av fondandelar ska ske,
9. grunderna för beräkning av fondbolagets och  förvaringsinstitutets ersättning från fonden,
10. fondbolagets avgifter för försäljning, förvaltning och  inlösen av andelar,
11. hur pantsättning av fondandelar ska gå till,
12. fondens räkenskapsår,
13. när och var försäljnings- och inlösenpriset för  fondandelarna samt fondens halvårsredogörelse och  årsberättelse ska offentliggöras, samt
14. var ändringar av fondbestämmelserna ska tillkännages.
För fonder där fondmedlen placeras enligt bestämmelserna i 
5 kap. 8 §, ska det dessutom anges de emittenter eller  garanter som gett ut eller garanterat sådana skuldförbindelser  som fondmedlen till mer än 35 procent av fondens värde avses  att placeras i.
Lag (2023:234)
.
9 §
Fondbestämmelserna och ändringar i dem ska godkännas av Finansinspektionen.
Fondbestämmelser för en ny fond ska godkännas om bestämmelserna är skäliga för fondandelsägarna.
Ändringar i fondbestämmelserna ska godkännas om
1. bestämmelserna även efter ändringarna är skäliga för andelsägarna,
2. ändringarna inte strider mot andelsägarnas gemensamma intresse, och
3. en underrättelse som ska lämnas till andelsägare enligt 9 a § uppfyller kraven i andra stycket den paragrafen.
Finansinspektionen ska underrätta fondbolaget om sitt beslut med anledning av ansökan om godkännande av fondbestämmelser eller ändringar i dem inom två månader från det att en fullständig ansökan har lämnats in till inspektionen.
Lag (2011:882)
.
9 a §
Vid godkännande av fondbestämmelser eller ändringar i dem får Finansinspektionen besluta att fondbestämmelserna inte får tillämpas förrän en viss tid förflutit efter beslutet om godkännande.
Vid godkännande av ändringar i fondbestämmelserna får Finansinspektionen besluta att berörda fondandelsägare ska underrättas om ändringarna. En sådan underrättelse ska innehålla lämplig information om syftet med ändringarna och vilka konsekvenser de kan få för andelsägarna. I förekommande fall ska underrättelsen även innehålla information om rätten till inlösen enligt 9 b §.
Lag (2011:882)
.
9 b §
Om en ändring av fondbestämmelserna är av väsentlig betydelse för fondandelsägare, ska Finansinspektionen besluta att berörda andelsägare ska ha rätt att få sina fondandelar inlösta innan de ändrade fondbestämmelserna börjar tillämpas, utan att andra avgifter tas ut än vad som motsvarar kostnaderna för att avveckla värdepapper med anledning av begärd inlösen. Möjlighet att begära inlösen ska ges under minst 30 dagar från dagen för underrättelse enligt 9 a §.
Lag (2011:882)
.
Fondandelar och inlösen av fondandelar
10 §
Andelarna i en värdepappersfond ska vara lika stora och  medföra lika rätt till den egendom som ingår i fonden, om inte  annat följer av andra stycket.
I en värdepappersfond får det finnas andelar av olika slag 
(andelsklasser). Andelarna i en andelsklass ska vara lika  stora och medföra lika rätt till den egendom som ingår i  fonden. Andelsklasser i en och samma fond får vara förenade  med
1. villkor för
a) utdelning,
b) avgifter,
c) lägsta teckningsbelopp,
d) distribution av andelar,
e) valutasäkring, och
f) i vilken valuta andelarna tecknas och inlöses, och
2. villkor som framgår av föreskrifter som har meddelats med  stöd av 13 kap. 1 § 15.
Värdet av en fondandel är fondens värde delat med antalet  fondandelar. Om det finns andelsklasser ska värdet av en  fondandel dock bestämmas med beaktande av de villkor som är  förenade med andelsklassen. Om fondbolaget har tillstånd som  avses i 10 b § får värdet av en fondandel justeras enligt den  paragrafen.
Fondens värde beräknas enligt de grunder som anges i  fondbestämmelserna. Den egendom som ingår i fonden ska  värderas med ledning av gällande marknadsvärde.
Fondbolaget ska fortlöpande och minst en gång varje vecka  beräkna och på lämpligt sätt offentliggöra fondandelsvärdet.
Lag (2023:234)
.
10 a §
Fondbolaget får utfärda en fondandel bara om det är säkerställt att betalning tillförs värdepappersfonden inom rimlig tid.
Lag (2013:563)
.
10 b §
Ett fondbolag får efter tillstånd av Finansinspektionen  tillämpa ett justerat fondandelsvärde för att motverka att de  befintliga eller kvarvarande fondandelsägarna påverkas  negativt av transaktionskostnader som uppstår för en  värdepappersfond vid betydande nettoflöden in i eller ut ur  fonden.
Tillstånd får ges bara om
1. fondbolaget har den organisation, de system och den  kompetens som krävs för att beräkna och använda det justerade  fondandelsvärdet, och
2. det förfarande som fondbolaget tillämpar
a) är förenligt med fondandelsägarnas gemensamma intresse, och
b) ger betryggande möjligheter till insyn och kontroll.
Lag (2023:234)
.
11 §
Fondbolaget ska föra eller låta föra ett register  över samtliga innehavare av andelar i fonden.
Är lagen (1998:1479) om värdepapperscentraler och kontoföring  av finansiella instrument tillämplig på andelarna i fonden,  förs registret av en svensk värdepapperscentral. Fondbolaget  har rätt till insyn i registret.
Om lagen om värdepapperscentraler och kontoföring av  finansiella instrument inte är tillämplig på andelarna i  fonden, ska den som för registret anteckna inskränkningar  enligt 13 kap. 19 § första stycket 4 eller 14 kap. 21 §  första stycket 4 föräldrabalken där.
Fondbolaget ska till varje fondandelsägare skriftligen  bekräfta att dennes fondandelsinnehav har registrerats. Av  bekräftelsen ska det framgå värdepappersfondens och, i  förekommande fall, andelsklassens beteckning samt namnen på  fondbolaget och förvaringsinstitutet. Vidare ska det framgå  var informationsbroschyren enligt 15 §, faktabladet enligt 
16 a § samt årsberättelsen och halvårsredogörelsen enligt 
18 § finns att tillgå.
Lag (2018:326)
.
12 §
Har en fondandelsägare lämnat sina andelar för  förvaltning till någon som har fått tillstånd till  registrering som förvaltare, får förvaltaren på andelsägarens  uppdrag anges i det register som avses i 11 § första stycket  i stället för andelsägaren. I registret ska det särskilt  anmärkas att fondandelen förvaltas för någon annans räkning.  Förvaltaren ska skyndsamt till andelsägaren eller den som  förvaltaren har antecknat i andelsägarens ställe lämna den  information förvaltaren får från fondbolaget, om inte  andelsägaren avstått från sådan information. Information som  avser ändring av fondbestämmelser enligt 9 b § eller 5 a kap. 
7 § eller som avser fusion enligt 8 kap. 8 § ska dock alltid  lämnas till andelsägaren eller den som förvaltaren har  antecknat i andelsägarens ställe.
Om registret förs av någon annan än en svensk  värdepapperscentral, ska Finansinspektionen pröva frågor om  tillstånd till registrering som förvaltare.
Ett tillstånd att registreras som förvaltare får förenas med  särskilda villkor för att tillgodose allmänna och enskilda  intressen. Ett tillstånd ska återkallas av  Finansinspektionen, om ett villkor för tillståndet har  åsidosatts och avvikelsen är betydande eller om  förutsättningarna för tillståndet inte längre uppfylls.
Lag (2016:58)
.
13 §
En fondandel ska, på begäran av dess ägare, omedelbart lösas in om det finns medel tillgängliga i värdepappersfonden. Om medel för inlösen behöver anskaffas genom försäljning av egendom som ingår i fonden, ska försäljning ske och inlösen verkställas så snart som möjligt.
Första stycket gäller dock inte om fondandelarna är upptagna till handel på en reglerad marknad och det är säkerställt att andelarnas noterade värde inte i väsentlig mån avviker från det värde som avses i 10 § tredje stycket.
Under den tid som ett förvaringsinstitut förvaltar en värdepappersfond enligt 9 kap. 1 § första eller andra stycket eller 5 a kap. 34 eller 42 § får fondandelar inte säljas eller lösas in.
Lag (2013:563)
.
13 a §
Ett fondbolag får senarelägga försäljning och inlösen av fondandelar, om det finns särskilda skäl för åtgärden och den är motiverad av hänsyn till fondandelsägarnas intresse.
Fondbolaget ska utan dröjsmål underrätta Finansinspektionen samt berörda investerare och andelsägare om åtgärden. Bolaget ska också underrätta behöriga myndigheter i andra länder inom EES där fondandelar marknadsförs.
Fondbolaget ska sedan orsakerna till senareläggningen upphört underrätta Finansinspektionen om detta.
Lag (2011:882)
.
13 b §
Finansinspektionen får besluta att ett fondbolag ska senarelägga försäljning och inlösen av fondandelar om det är i fondandelsägarnas eller allmänhetens intresse.
Lag (2011:882)
.
14 §
Är lagen (1998:1479) om värdepapperscentraler och  kontoföring av finansiella instrument inte tillämplig på  andelarna i fonden, tillämpas i fråga om överlåtelse eller  pantsättning av en fondandel i stället 31 § lagen (1936:81)  om skuldebrev. I så fall ska vad som i den bestämmelsen sägs  om gäldenären gälla fondbolaget eller, om fondandelarna är  förvaltarregistrerade, förvaltaren.
Lag (2016:58)
.
Information om värdepappersfonder
Informationsbroschyr och faktablad
15 §
För varje värdepappersfond ska det finnas en aktuell  informationsbroschyr.
Informationsbroschyren ska innehålla
1. fondbestämmelserna,
2. de ytterligare uppgifter som behövs för att man ska kunna  bedöma fonden och den risk som är förenad med att investera i  den,
3. en tydlig och lättbegriplig förklaring av fondens  riskprofil,
4. uppgifter om det arbete eller de funktioner som fondbolaget  får uppdra åt någon annan att utföra enligt 4 och 5 §§,
5. uppgifter om vilka tillgångsslag fondmedlen får placeras i,
6. för det fall fondmedlen får placeras i derivatinstrument,  uppgifter om i vilket syfte och hur det möjliga resultatet av  användningen av derivat instrument kan påverka fondens  riskprofil, och
7. uppgifter om fondbolagets ersättningspolicy.
För en värdepappersfond som hänvisar till ett referensvärde  som avses i artikel 3.1.3 i Europaparlamentets och rådets  förordning (EU) 2016/1011 av den 8 juni 2016 om index som  används som referensvärden för finansiella instrument och  finansiella avtal eller för att mäta investeringsfonders  resultat, och om ändring av direktiven 2008/48/EG och 
2014/17/EU och förordning (EU) nr 596/2014 finns det i  artikel 29.2 ytterligare bestämmelser om  informationsbroschyrens innehåll.
Bestämmelser om vad en informationsbroschyr ska innehålla  finns även i
1. artikel 14 i Europaparlamentets och rådets förordning (EU) 
2015/2365 av den 25 november 2015 om transparens i  transaktioner för värdepappersfinansiering och om  återanvändning samt om ändring av förordning (EU) nr 648/2012,
2. artiklarna 6-9 i Europaparlamentets och rådets förordning 
(EU) 2019/2088 av den 27 november 2019 om  hållbarhetsrelaterade upplysningar som ska lämnas inom den  finansiella tjänstesektorn, och
3. artiklarna 5-7 i Europaparlamentets och rådets förordning 
(EU) 2020/852 av den 18 juni 2020 om inrättande av en ram för  att underlätta hållbara investeringar och om ändring av  förordning (EU) 2019/2088.
Lag (2021:1217)
.
16 §
I informationsbroschyren och i allt övrigt marknadsföringsmaterial avseende fonden ska följande uppgifter anges på en framträdande plats:
1. fondens placeringsinriktning, för det fall medel i fonden placeras i andra tillgångar än överlåtbara värdepapper och penningmarknadsinstrument eller om fonden är en indexfond enligt 5 kap. 7 §,
2. om fondens värde kan variera kraftigt på grund av fondens sammansättning och de förvaltningsmetoder fondbolaget använder sig av, och
3. om fonden har tillstånd enligt 5 kap. 8 §, de emittenter eller garanter som gett ut eller garanterat sådana skuldförbindelser som fondmedlen till mer än 35 procent av fondens värde placerats i eller avses att placeras i.
Lag (2013:563)
.
16 a §
För varje värdepappersfond ska det finnas ett aktuellt  faktablad.
Faktabladet ska på ett lättbegripligt sätt och i  sammanfattning innehålla den grundläggande information som  behövs för att investerare ska kunna bedöma fonden och den  risk som är förenad med att investera i den.
Innehållet i faktabladet ska vara rättvisande och tydligt och  får inte vara vilseledande. Det ska stämma överens med  relevanta delar i informationsbroschyren.
Utöver det som följer av andra och tredje styckena ska  faktabladet innehålla en upplysning om att information om  fondbolagets ersättningspolicy är tillgänglig på en angiven  webbplats och att en papperskopia kan fås kostnadsfritt på  begäran.
Bestämmelser om hur faktabladet för en värdepappersfond ska  vara utformat och om dess innehåll finns i kommissionens  förordning (EU) nr 583/2010 av den 1 juli 2010 om  genomförande av Europaparlamentets och rådets direktiv 
2009/65/EG rörande basfakta för investerare och villkor som  ska uppfyllas när faktablad med basfakta för investerare  eller prospekt tillhandahålls på annat varaktigt medium än  papper eller på en webbplats.
Lag (2016:892)
.
16 b §
Ett faktablad ska anses uppfylla kraven i denna lag om  det upprättas, tillhandahålls, ändras och översätts enligt  kraven i Europaparlamentets och rådets förordning (EU)  nr 1286/2014 av den 26 november 2014 om faktablad för  paketerade och försäkringsbaserade investeringsprodukter för  icke-professionella investerare (Priip-produkter).
Lag (2022:1725)
.
17 §
Fondbolaget ska, på begäran av en andelsägare eller den som avser att köpa andelar i en värdepappersfond, lämna kompletterande information om riskhanteringen för fonden, innehållande de kvantitativa gränser som gäller för placeringen av fondmedlen, de metoder som valts för förvaltningen samt den senaste utvecklingen av risknivåer och avkastning från de viktigaste kategorierna av tillgångar som fondmedlen placeras i.
Lag (2013:563)
.
Årsberättelse och halvårsredogörelse
18 §
Fondbolaget ska för varje värdepappersfond som det  förvaltar lämna
1. en årsberättelse inom fyra månader från räkenskapsårets  utgång, och
2. en halvårsredogörelse för räkenskapsårets första sex  månader inom två månader från halvårets utgång.
Årsberättelser och halvårsredogörelser ska innehålla den  information som behövs för att man ska kunna bedöma varje  värdepappersfonds utveckling och ställning. Handlingarna ska  på begäran kostnadsfritt skickas till andelsägarna och finnas  att tillgå hos fondbolaget och förvaringsinstitutet.  Fondbolaget ska i samband med att bolaget lämnar sådan  information som avses i 22 § tillfråga andelsägarna om de vill  ha årsberättelsen och halvårsredogörelsen.
Utöver det som anges i andra stycket ska årsberättelsen  innehålla uppgifter om det sammanlagda ersättningsbeloppet för  räkenskapsåret, fördelat på fasta och rörliga ersättningar,  som fondbolaget betalat ut till sin personal samt om  efterlevnaden och väsentliga förändringar av fondbolagets  ersättningspolicy.
Lag (2021:105)
.
18 a §
Bestämmelser om vad en årsberättelse ska innehålla  finns även i
1. artikel 13 i Europaparlamentets och rådets förordning (EU) 
2015/2365,
2. artikel 11 i Europaparlamentets och rådets förordning (EU) 
2019/2088, och
3. artiklarna 5-7 i Europaparlamentets och rådets förordning 
(EU) 2020/852.
Bestämmelser om vad en halvårsredogörelse ska innehålla finns  även i artikel 13 i Europaparlamentets och rådets förordning 
(EU) 2015/2365.
Lag (2021:1217)
.
19 §
Fondbolagets revisorer ska granska de räkenskaper som ligger till grund för årsberättelsen för en värdepappersfond.
Revisionsberättelsen, med eventuella anmärkningar, ska i sin helhet återges i årsberättelsen.
Om Finansinspektionen förordnat en revisor enligt 10 kap. 7 §
ska revisorn delta i granskningen.
Lag (2013:563)
.
Tillgång till information
20 §
Informationsbroschyren, faktabladet, den senaste  årsberättelsen och, i förekommande fall, den  halvårsredogörelse som publicerats därefter ska på begäran  kostnadsfritt tillhandahållas den som avser att köpa andelar i  en värdepappersfond. Denne ska, med undantag för de fall som  avses i 9 kap. 18 § lagen (2007:528) om värdepappersmarknaden,  även utan begäran tillhandahållas faktabladet i god tid innan  avtal ingås.
Bestämmelser om tillgång till information vid marknadsföring  av andelar i en värdepappersfond finns även i  Europaparlamentets och rådets förordning (EU) 2019/1156 av den 
20 juni 2019 om underlättande av gränsöverskridande  distribution av företag för kollektiva investeringar och om  ändring av förordningarna (EU) nr 345/2013, (EU) nr 346/2013  och (EU) nr 1286/2014.
Om information som anges i 16, 16 a och 28 §§, 5 a kap. 24 §  samt artikel 4.2 i Europaparlamentets och rådets förordning 
(EU) 2019/1156 inte lämnas, ska även marknadsföringslagen 
(2008:486) tillämpas, med undantag av bestämmelserna i 29-36 §§ om marknadsstörningsavgift. Sådan information ska anses  vara väsentlig enligt 10 § tredje stycket den lagen.
Lag (2022:195)
.
21 §
Informationsbroschyrer, faktablad, årsberättelser och halvårsredogörelser skall ges in till Finansinspektionen så snart de färdigställts.
Information om kostnader
22 §
Fondbolaget ska varje år skriftligen informera varje andelsägare i en värdepappersfond om hur stort belopp av de totala kostnaderna för fonden under det närmast föregående året som hänför sig till andelsinnehavet. I informationen ska det anges hur stor del av beloppet som avser förvaltningskostnader, inklusive kostnader för förvaring av fondtillgångarna.
I fråga om fondandelar som enligt 12 § lämnats till någon annan för förvaltning ska informationen ges till förvaltaren.
Fondbolaget får ange ett sammanlagt belopp för alla andelar i en värdepappersfond som lämnats för förvaltning till samma förvaltare.
Lag (2013:563)
.
23 §
I fråga om andelsinnehav som är placerade enligt lagen
(1993:931) om individuellt pensionssparande skall den information som anges i 22 § lämnas till det pensionssparinstitut som administrerar sparandet.
Om andelsinnehaven är registrerade i institutets namn
(förvaltarregistrerade), skall fondbolaget i stället informera om vilka kostnadsbelopp som dagligen belastat fonden under det närmast föregående kalenderåret, redovisade per fondandel. I informationen skall det anges hur stor del av beloppen som avser förvaltningskostnader, inklusive kostnader för förvaring
24 §
Har upphävts genom
lag (2021:105)
.
Information om aktivitetsgrad i fondförvaltning
25 §
Ett fondbolag ska för varje värdepappersfond som bolaget  förvaltar och vars förvaltning kan jämföras med ett relevant  jämförelseindex lämna information om aktivitetsgraden i  fondförvaltningen i förhållande till jämförelseindexet.  Informationen ska beskriva hur förvaltningen av fonden bedrivs  och varför det jämförelseindex som används är relevant.
Lag (2019:540)
.
26 §
Om en värdepappersfond som avses i 25 § har funnits i  minst två år, ska även volatiliteten i skillnaden mellan  fondens avkastning och jämförelseindexets avkastning anges.  Detta ska anges för varje år under de senaste tio åren eller  den kortare tid som fonden har funnits. En förklaring till det  uppnådda aktivitetsmåttet ska lämnas.
Lag (2019:540)
.
27 §
Ett fondbolag ska för varje värdepappersfond som bolaget  förvaltar och vars förvaltning inte kan jämföras med ett  relevant jämförelseindex lämna information om varför en sådan  jämförelse inte är möjlig.
Lag (2019:540)
.
28 §
Informationen enligt 25-27 §§ ska finnas tillgänglig på  fondbolagets webbplats. Därutöver ska informationen lämnas i  fondens informationsbroschyr och årsberättelse.
Lag (2019:540)
.
5 kap. Förvaltning av värdepappersfonder
Spridning och hantering av risker
1 §
Varje värdepappersfond ska ha en lämplig fördelning av placeringar med hänsyn till den riskspridning som är förenad med fondens placeringsinriktning enligt fondbestämmelserna.
Medel i en värdepappersfond får, med de begränsningar som följer av detta kapitel, placeras i likvida finansiella tillgångar som utgörs av överlåtbara värdepapper, penningmarknadsinstrument, derivatinstrument och fondandelar samt på konto i kreditinstitut. I fonden får det också ingå likvida medel som behövs för förvaltningen av fonden.
Ett fondbolag får använda sig av tekniker och instrument som hänför sig till överlåtbara värdepapper och penningmarknadsinstrument i syfte att effektivisera förvaltningen av tillgångarna i en värdepappersfond. Om fondbolaget använder sig av derivatinstrument för att effektivisera förvaltningen, ska de bestämmelser i detta kapitel som gäller för derivatinstrument tillämpas.
Lag (2008:282)
.
2 §
Ett fondbolag ska ha ett system för riskhantering som gör det möjligt för fondbolaget att vid varje tidpunkt kontrollera och bedöma den risk som är knuten till de positioner som tas i en värdepappersfond och hur positionerna påverkar fondens riskprofil. Fondbolaget ska inte ensidigt eller mekaniskt förlita sig på kreditbetyg som har utfärdats av kreditvärderingsinstitut för att bedöma kreditvärdigheten hos fondens tillgångar.
Om fondbolaget investerar i sådana derivatinstrument som avses i 12 § andra stycket, ska bolagets system för riskhantering även möjliggöra en exakt och oberoende bedömning av värdet på dessa derivatinstrument.
Fondbolaget ska för varje värdepappersfond det förvaltar till Finansinspektionen regelbundet lämna information om riskhanteringen.
Lag (2014:1017)
.
Överlåtbara värdepapper och penningmarknadsinstrument
3 §
Medel i en värdepappersfond får placeras i penningmarknadsinstrument som är, eller i överlåtbara värdepapper som är eller inom ett år från emissionen avses bli,
1. upptagna till handel på en reglerad marknad eller en motsvarande marknad utanför EES, eller
2. föremål för regelbunden handel vid någon annan marknad som är reglerad och öppen för allmänheten.
En förutsättning för placeringar enligt första stycket är att marknaden finns angiven i fondbestämmelserna eller är godkänd av Finansinspektionen för sådana placeringar.
Lag (2008:282)
.
4 §
Medel i en värdepappersfond får placeras i andra penningmarknadsinstrument än dem som anges i 3 § om reglerna för emissionen eller emittenten av instrumenten medför ett särskilt skydd för investeraren och det är instrument som
1. getts ut eller garanteras av en stat, av en delstat, av en central, regional eller lokal myndighet i ett land inom EES, av en centralbank i ett land inom EES, av Europeiska centralbanken, av Europeiska unionen, av Europeiska investeringsbanken eller av en mellanstatlig organisation i vilken en eller flera stater inom EES är medlemmar, eller
2. getts ut av ett företag vars finansiella instrument omsätts på en marknad som anges i 3 § första stycket, eller
3. getts ut eller garanteras av ett organ som antingen är föremål för tillsyn i enlighet med de kriterier som fastställs i gemenskapslagstiftningen eller som omfattas av och följer sådana tillsynsregler som motsvarar dessa kriterier, eller
4. getts ut av ett bolag som tillhör de kategorier som godkänts av Finansinspektionen, förutsatt att investeringar i sådana instrument omfattas av ett skydd för investerarna som är likvärdigt med det som följer av punkterna 1-3 och som
a) har kapital och reserver som uppgår till ett belopp som motsvarar minst 10 miljoner euro och lägger fram och offentliggör redovisning i enlighet med rådets fjärde direktiv 78/660/EEG av den 25 juli 1978 grundat på artikel 54.3 g i fördraget om årsbokslut i vissa typer av bolag, senast ändrat genom Europaparlamentets och rådets direktiv 2006/46/EG,
b) är en enhet, som inom en grupp företag som omfattar ett eller flera företag som har gett ut aktier som är inregistrerade vid en reglerad marknad, ägnar sig åt gruppens finansiering, eller
c) är en enhet som ägnar sig åt att finansiera värdepapperisering som omfattas av kreditförstärkning från en bank.
Lag (2007:562)
.
5 §
I en värdepappersfond får det ingå andra överlåtbara värdepapper och penningmarknadsinstrument än de som anges i 3 och 4 §§, dock högst till 10 procent av fondens värde.
Om upptagande till handel eller regelbunden handel enligt 3 §
inte har skett inom ett år från emissionen och de förvärvade värdepapperen eller instrumenten inte ryms inom gränsen enligt första stycket, ska de avyttras så snart det lämpligen kan ske.
Skälig hänsyn ska då tas till fondandelsägarnas intressen.
Om det i en fond ingår överlåtbara värdepapper som ännu inte är, men som inom ett år från emissionen avses bli, upptagna till handel eller föremål för regelbunden handel enligt 3 §
eller sådana andra överlåtbara värdepapper och penningmarknadsinstrument som avses i första stycket, ska fondbolaget informera Finansinspektionen om detta, om värdet av dessa överlåtbara värdepapper och penningmarknadsinstrument överstiger 10 procent av fondens värde.
Lag (2008:282)
.
6 §
I en värdepappersfond får, om inte annat följer av andra stycket eller 19-22 §§, överlåtbara värdepapper och penningmarknadsinstrument från en och samma emittent inte uppgå till mer än 5 procent av fondens värde.
Överlåtbara värdepapper och penningmarknadsinstrument från en och samma emittent får dock uppgå till
1. högst 35 procent av fondens värde om de är utgivna eller garanterade av en stat, av en kommun eller en statlig eller kommunal myndighet i ett land inom EES eller av en mellanstatlig organisation i vilken en eller flera stater inom EES är medlemmar,
2. högst 25 procent av fondens värde om de består av skuldförbindelser utgivna enligt lagen (2003:1223) om utgivning av säkerställda obligationer eller av motsvarande utländska skuldförbindelser, under förutsättning att det sammanlagda värdet av fondens innehav av sådana skuldförbindelser är högst 80 procent av fondens värde, och
3. högst 10 procent av fondens värde i andra fall än som sägs under 1 eller 2, under förutsättning att det sammanlagda värdet av sådana tillgångar som har högre värde än som sägs i första stycket är högst 40 procent av fondens värde.
I en värdepappersfond får det inte ingå överlåtbara värdepapper och penningmarknadsinstrument som getts ut av emittenter i en och samma företagsgrupp till sammanlagt mer än 20 procent av fondens värde.
Lag (2008:282)
.
7 §
Bestämmelserna i 6 § gäller inte för en värdepappersfond vars medel enligt fondbestämmelserna skall placeras i aktier eller skuldförbindelser i syfte att efterbilda sammansättningen av ett visst aktieindex eller index för skuldförbindelser
(indexfond), om indexet har godkänts för detta ändamål av Finansinspektionen. Inspektionen får godkänna ett index om det
1. har en tillräckligt diversifierad sammansättning,
2. utgör en lämplig referens för den marknad det hänför sig till, och
3. offentliggörs på lämpligt vis.
I en indexfond får det, med de begränsningar som följer av 19 och 20 §§, ingå aktier eller skuldförbindelser som getts ut av en och samma emittent eller av emittenter i en och samma företagsgrupp till högst 20 procent av fondens värde. Om det råder exceptionella marknadsförhållanden på den marknad som indexet avser får sådana placeringar, efter tillstånd av Finansinspektionen, uppgå till 35 procent av fondens värde.
Placeringar upp till denna gräns får bara tillåtas i fråga om aktier eller skuldförbindelser utgivna av en enda emittent eller av emittenter inom en enda företagsgrupp.
8 §
Bestämmelserna i 6 § gäller inte för värdepappersfonder där medlen, efter tillstånd av Finansinspektionen, får placeras i obligationer och andra skuldförbindelser som getts ut eller garanterats av en stat, av en kommun eller en statlig eller kommunal myndighet i ett land inom EES eller av något mellanstatligt organ i vilket en eller flera stater inom EES är medlemmar. Skuldförbindelserna måste dock komma från minst sex olika emissioner och de som kommer från en och samma emission får inte överstiga 30 procent av fondens värde.
Frågan om tillstånd enligt första stycket prövas i samband med att Finansinspektionen godkänner fondbestämmelserna. Tillstånd får ges bara om fondandelsägarna kan anses bli tillförsäkrade ett skydd som är likvärdigt med det som tillkommer andelsägare i värdepappersfonder för vilka de gränser som anges i 6, 21 och 22 §§ är tillämpliga.
9 §
Oavsett det som sägs i 6 § får sådana överlåtbara värdepapper eller penningmarknadsinstrument som är förenade med rätt till nyteckning förvärvas till en värdepappersfond om förvärvet grundas på tidigare innehav.
Lag (2008:282)
.
Placeringar på konto hos kreditinstitut
10 §
Medel i en värdepappersfond får placeras på konto hos svenska kreditinstitut och utländska kreditinstitut med säte inom EES samt hos andra utländska kreditinstitut om dessa omfattas av tillsynsregler som motsvarar dem som fastställs i gemenskapslagstiftningen.
Kontot får ha en bindningstid om högst tolv månader. Oavsett bindningstiden måste emellertid villkoren för kontot vara sådana att det finns möjlighet att genom uppsägning göra medlen omedelbart tillgängliga för fonden.
11 §
I en värdepappersfond får det, med de begränsningar som följer av 21 och 22 §§, ingå insättningar i ett och samma kreditinstitut eller i kreditinstitut som ingår i en och samma företagsgrupp till högst 20 procent av fondens värde.
Derivatinstrument
12 §
Medel i en värdepappersfond får placeras i derivatinstrument, om dessa omsätts på en reglerad marknad enligt 3 § och
1. underliggande tillgångar utgörs av eller hänför sig till
- någon av de tillgångar som medel i en värdepappersfond får placeras i enligt 1 § andra stycket första meningen,
- finansiella index,
- räntesatser,
- växelkurser, eller
- utländska valutor, och
2. sådana underliggande tillgångar enligt fondbestämmelserna får ingå i fonden.
Medel får också placeras i derivatinstrument enligt första stycket som handlas direkt mellan parterna, om
1. motparten omfattas av tillsyn och tillhör de kategorier av företag som godkänts som motparter av Finansinspektionen, och
2. derivatinstrumenten är föremål för en daglig, tillförlitlig och kontrollerbar värdering och de vid varje tidpunkt på fondbolagets begäran kan säljas, lösas in eller avslutas genom en utjämnande transaktion till ett rimligt värde.
Lag (2008:282)
.
13 §
De gränser som anges i 6 § tillämpas, med de ytterligare begränsningar som kan följa av 21 och 22 §§, på motsvarande sätt i fråga om exponeringar mot emittent som gett ut de överlåtbara värdepapper eller penningmarknadsinstrument som utgör underliggande tillgång i derivatinstrument. Det gäller dock inte i fråga om indexbaserade derivatinstrument.
En värdepappersfonds sammanlagda exponeringar som hänför sig till derivatinstrument får inte överskrida fondens värde.
Exponeringarna ska beräknas med hänsyn till värdet av underliggande tillgångar, motpartsrisken, kommande marknadsrörelser, derivatinstrumentens återstående löptid och den tid som finns tillgänglig för att lösa in instrumenten.
Om ett överlåtbart värdepapper eller ett penningmarknadsinstrument innefattar ett derivatinstrument, ska även detta beaktas vid beräkning av exponeringar enligt första och andra styckena.
Lag (2008:282)
.
14 §
I en värdepappersfond får, med de ytterligare begränsningar som kan följa av 21 och 22 §§, exponeringen mot en och samma motpart vid transaktioner med sådana derivatinstrument som avses i 12 § andra stycket uppgå till högst 10 procent av fondens värde, när motparten är ett sådant kreditinstitut som anges i 10 §. I andra fall får exponeringen uppgå till högst 5 procent av fondens värde.
Fondandelar
15 §
Medel i en värdepappersfond får placeras i andelar i
1. andra värdepappersfonder,
2. fondföretag som uppfyller förutsättningarna i 1 kap. 7 §  och
3. specialfonder och utländska alternativa investeringsfonder  som uppfyller förutsättningarna i 4 kap. 2 eller 3 § eller 
5 kap. 6 § första stycket 1 eller tredje stycket eller 11 §  första stycket 1 lagen (2013:561) om förvaltare av alternativa  investeringsfonder, såvida fonderna
a) gör kollektiva investeringar i sådana tillgångar som anges  i detta kapitel med kapital från allmänheten,
b) tillämpar principen om riskspridning,
c) är öppna för utträde och ger andelsägarna ett skydd som är  likvärdigt det som ges andelsägare i en värdepappersfond, och
d) för varje räkenskapsår lämnar årsberättelse och  halvårsredogörelse som innehåller sådan information som är  nödvändig för att man ska kunna bedöma tillgångarna,  ansvarsfrågor, avkastning och händelser som inträffat under  den aktuella rapporteringsperioden.
Medel i en värdepappersfond får placeras i andra fonder eller  fondföretag enligt första stycket bara om dessa, enligt sina  fondbestämmelser eller sin bolagsordning, får placera högst 
10 procent av sina medel i andelar i andra fonder eller  fondföretag.
Lag (2022:1725)
.
16 §
I en värdepappersfond får det, med de begränsningar som följer av 19 §, ingå andelar i en och samma fond eller ett och samma fondföretag med högst 20 procent av värdepappersfondens värde.
Placeringar i sådana andelar som avses i 15 § första stycket 3 får sammanlagt uppgå till högst 30 procent av en värdepappersfonds värde.
17 §
Medel i en värdepappersfond får placeras i andelar i en annan fond eller i ett fondföretag även om värdepappersfonden därigenom kommer att överskrida någon av de gränser som anges i 6, 11, 14, 21 och 22 §§.
18 §
Om en betydande del av medlen i en värdepappersfond placeras i fondandelar enligt 15 §, skall informationsbroschyren och faktabladet rörande värdepappersfonden samt årsberättelsen för fonden innehålla uppgifter både om den högsta avgift som får tas ut för förvaltningen av fonden och om den högsta avgift som får tas ut för förvaltningen av de fonder eller fondföretag i vars fondandelar medlen placeras.
Om medel i en värdepappersfond placeras i andelar i en fond eller fondföretag som i sin tur förvaltas, direkt eller genom uppdrag, av samma fondbolag som värdepappersfonden eller av en fondförvaltare som direkt eller indirekt har samma ledning eller ägare som värdepappersfondens fondbolag, får fondbolaget inte ta ut någon avgift för förvärv eller inlösen av andelarna i den fond eller det fondföretag som fondmedlen har placerats i.
Övriga placeringsbegränsningar
19 §
Tillgångarna i 6 och 7 §§ samt i 16 § första stycket får inte överstiga
1. för aktier utan rösträtt, 10 procent av sådana aktier som en enskild emittent gett ut,
2. för obligationer och andra skuldförbindelser, 10 procent av de instrument som getts ut av en och samma emittent om de inte är utgivna eller garanterade av en stat, av en kommun eller en statlig eller kommunal myndighet i ett land inom EES eller av något mellanstatligt organ i vilket en eller flera stater inom EES är medlemmar,
3. för penningmarknadsinstrument, 10 procent av de instrument som getts ut av en och samma emittent om de inte är utgivna eller garanterade av en stat, av en kommun eller en statlig eller kommunal myndighet i ett land inom EES eller av något mellanstatligt organ i vilket en eller flera stater inom EES är medlemmar, och
4. för andelar i andra fonder eller fondföretag, 25 procent av andelarna i fonden eller fondföretaget.
De gränsvärden som anges i första stycket 2-4 behöver inte iakttas vid förvärvstillfället, om bruttomängden av skuldförbindelserna eller penningmarknadsinstrumenten eller nettomängden av de andelar som är föremål för emission då inte kan beräknas.
20 §
Ett fondbolag får inte till en värdepappersfond förvärva aktier med sådan rösträtt som gör det möjligt för fondbolaget att utöva ett väsentligt inflytande över ledningen av ett företag.
Om ett fondbolag förvaltar flera värdepappersfonder, fondföretag, specialfonder eller andra alternativa investeringsfonder, gäller bestämmelsen i första stycket det sammanlagda aktieinnehavet i fonderna och fondföretagen.
Lag (2013:563)
.
21 §
Bestämmelserna i 6 § första stycket och andra stycket 3 samt 11 och 14 §§ får inte tillämpas så att exponeringar mot ett och samma företag eller mot företag i en och samma företagsgrupp tillsammans överstiger 20 procent av fondens värde.
22 §
Bestämmelserna i 6, 11, 13 och 14 §§ får inte tillämpas så att exponeringar mot ett och samma företag eller mot företag i en och samma företagsgrupp tillsammans överstiger 35 procent av fondens värde.
Lån m.m.
23 §
Fondbolaget får inte i fondverksamheten
1. ta upp eller bevilja penninglån,
2. gå i borgen, eller
3. sälja överlåtbara värdepapper, penningmarknadsinstrument, derivatinstrument eller fondandelar som inte ingår i fonden.
Fondbolaget får trots första stycket ta kortfristiga lån till ett belopp motsvarande högst 10 procent av fondens värde.
Lag (2008:282)
.
Undantag för nya fonder
24 §
Finansinspektionen får för en värdepappersfond tillåta avvikelser från de villkor som anges i 6, 7, 8, 11, 14, 16, 21 eller 22 § och från fondbestämmelserna under sex månader från det att verksamheten påbörjades, ändrade fondbestämmelser började tillämpas eller en fusion genomfördes.
Lag (2011:882)
.
Bestämmelser som inte gäller för penningmarknadsfonder
24 a §
Av Europaparlamentets och rådets förordning (EU) 
2017/1131 följer att bestämmelserna i 1, 3-12, 14-22, 24 och 
25 §§ inte gäller för en värdepappersfond som har  auktoriserats som penningmarknadsfond enligt den  förordningen.
Lag (2018:542)
.
Rättelse
25 §
Om värdet av tillgångar i en värdepappersfond kommer att överskrida någon av gränserna i detta kapitel skall rättelse vidtas så snart det lämpligen kan ske. Skälig hänsyn skall då tas till fondandelsägarnas intressen.
Investeringar i värdepapperiseringspositioner
26 §
Om ett fondbolag exponeras för en värdepapperisering som  inte längre uppfyller de krav som anges i Europaparlamentets  och rådets förordning (EU) 2017/2402 av den 12 december 2017  om ett allmänt ramverk för värdepapperisering och om  inrättande av ett särskilt ramverk för enkel, transparent och  standardiserad värdepapperisering samt om ändring av  direktiven 2009/65/EG, 2009/138/EG och 2011/61/EU och  förordningarna (EG) nr 1060/2009 och (EU) nr 648/2012, ska  fondbolaget agera och vidta korrigeringsåtgärder i de berörda  fondandelsägarnas intresse, när det är lämpligt.
Lag (2019:1218)
.
5 a kap. Matarfonder och mottagarfonder
Placeringsbestämmelser
1 §
Bestämmelserna i 5 kap. 1 andra stycket, 3-12 och 15-22 §§
gäller inte för en matarfond. I stället ska bestämmelserna i denna paragraf tillämpas.
Medel i en matarfond får placeras i andelar i
- en värdepappersfond som inte är en matarfond och vars medel inte placeras i en matarfond eller ett matarfondföretag, eller
- ett fondföretag som har sådant tillstånd som avses i Europaparlamentets och rådets direktiv 2009/65/EG och som inte är ett matarfondföretag och vars medel inte placeras i en matarfond eller ett matarfondföretag.
Placeringen ska uppgå till minst 85 procent av matarfondens värde.
Lag (2011:882)
.
2 §
Utöver placering enligt 1 § får det i en matarfond ingå
- likvida medel som behövs för förvaltningen av fonden, och
- derivatinstrument som avses i 5 kap. 1 § tredje stycket och 12 §. Derivatinstrument får användas bara i syfte att skydda värdet på tillgångarna i matarfonden.
Lag (2011:882)
.
3 §
Vid tillämpning av 5 kap. 13 § andra stycket ska en matarfonds sammanlagda exponeringar som hänför sig till derivatinstrument läggas samman med
1. mottagarfondens eller mottagarfondföretagets motsvarande exponeringar, i proportion till matarfondens placeringar i mottagarfonden eller mottagarfondföretaget, eller
2. mottagarfondens eller mottagarfondföretagets högsta möjliga exponeringar hänförliga till derivatinstrument enligt fondbestämmelserna, i proportion till matarfondens placeringar i mottagarfonden eller mottagarfondföretaget.
Lag (2011:882)
.
Mottagarfondföretag och matarfondföretag
4 §
Det som anges om en mottagarfond eller ett fondbolag som förvaltar en mottagarfond i 5-7, 9, 11-14, 16, 20, 23-25, 29-31, 33, 37-39, 41, 42, 45 och 46 §§ gäller på motsvarande sätt för ett mottagarfondföretag eller ett förvaltningsbolag som förvaltar ett mottagarfondföretag.
Det som anges om en matarfond eller ett fondbolag som förvaltar en matarfond i 18, 22, 47, 50, 51, 53 och 54 §§
gäller på motsvarande sätt för ett matarfondföretag eller ett förvaltningsbolag som förvaltar ett matarfondföretag.
Lag (2011:882)
.
Ansökan och tillstånd
5 §
Avser ett fondbolag att placera en värdepappersfonds medel enligt 1 § ska bolaget ansöka om Finansinspektionens tillstånd till detta.
Följande handlingar ska lämnas tillsammans med ansökan:
1. nya eller ändrade fondbestämmelser för fonden,
2. den avsedda mottagarfondens fondbestämmelser,
3. fondernas informationsbroschyrer och faktablad,
4. det avtal eller de rutiner som avses i 9 och 11 §§,
5. det avtal mellan förvaringsinstituten som avses i 16 §,
6. det avtal mellan revisorerna som avses i 20 §,
7. i förekommande fall, den underrättelse som ska lämnas till andelsägarna enligt 7 §, och
8. om fondmedlen ska placeras i ett fondföretag, intyg från behörig myndighet i företagets hemland om att det uppfyller kraven i 1 § andra stycket.
Lag (2011:882)
.
6 §
Tillstånd att placera medel enligt 1 § ges av Finansinspektionen i form av godkännande av fondbestämmelserna enligt 4 kap. 9 § första stycket. Tillstånd ska ges om kraven i detta kapitel är uppfyllda och fondbestämmelserna i övrigt uppfyller kraven i 4 kap. 8 § och 9 § andra eller tredje stycket.
Om ansökan avser en ändring av fondbestämmelserna som innebär att placering ska ske i en annan mottagarfond eller att en värdepappersfonds placeringsinriktning ändras till sådan som avses i 1 §, ska Finansinspektionen underrätta fondbolaget om sitt beslut inom 15 arbetsdagar från det att en fullständig ansökan lämnats in. Om ansökan avser fondbestämmelser för en ny fond eller fondbestämmelser som ändras på annat sätt än som en följd av den nya placeringsinriktningen ska Finansinspektionen underrätta fondbolaget om sitt beslut inom den frist som anges i 4 kap. 9 § fjärde stycket.
Lag (2011:882)
.
Underrättelse till andelsägarna
7 §
Om Finansinspektionen har godkänt ändring av fondbestämmelserna som avses i 6 § andra stycket första meningen, har fondandelsägarna rätt att få sina fondandelar inlösta innan de ändrade fondbestämmelserna börjar tilllämpas, utan att andra avgifter tas ut än vad som motsvarar kostnaderna för att avveckla värdepapper med anledning av begärd inlösen. Möjlighet att begära inlösen ska ges under minst 30 dagar från dagen för underrättelse enligt andra stycket.
Fondbolaget ska underrätta andelsägarna om den ändrade placeringsinriktningen. Av underrättelsen ska det framgå
1. att Finansinspektionen har godkänt ändringen av fondbestämmelserna,
2. när de ändrade fondbestämmelserna ska börja tillämpas, och
3. att andelsägarna har rätt till inlösen på sätt som anges i första stycket.
Tillsammans med underrättelsen ska fondbolaget lämna matarfondens och mottagarfondens faktablad.
Lag (2011:882)
.
Informationsutbyte och samordning
8 §
Om matarfonden och mottagarfonden förvaltas av skilda fondbolag, ska det fondbolag som förvaltar mottagarfonden till det fondbolag som förvaltar matarfonden lämna den information som behövs för att det senare ska kunna uppfylla kraven i denna lag och andra författningar som reglerar bolagets verksamhet.
Lag (2011:882)
.
9 §
För att säkerställa sådant utbyte av information som avses i 8 § och övrig samordning mellan matarfonden och mottagarfonden, ska det finnas ett avtal mellan fondbolagen.
Avtalet ska innehålla åtminstone sådana uppgifter som anges i artiklarna 8-13 i kommissionens direktiv 2010/44/EU av den 1 juli 2010 om genomförandet av Europaparlamentets och rådets direktiv 2009/65/EG när det gäller vissa bestämmelser avseende fusioner mellan fonder, master/feederfondföretag och anmälningsförfarande.
Avtalet ska på begäran kostnadsfritt tillhandahållas andelsägarna i matarfonden.
Placeringen av medel enligt 1 § får inte ske förrän avtalet har börjat gälla.
Lag (2011:882)
.
10 §
Om en matarfonds medel placeras i en mottagarfond, ska det i det avtal som avses i 9 § föreskrivas att svensk lag är tillämplig på avtalet och att svenska domstolar ska pröva tvister med anledning av avtalet.
Om en matarfonds medel placeras i ett mottagarfondföretag, ska det i det avtal som avses i 9 § föreskrivas antingen
1. att svensk lag är tillämplig på avtalet och att svenska domstolar ska pröva tvister med anledning av avtalet, eller
2. att lagstiftningen i mottagarfondföretagets hemland är tillämplig på avtalet och att det landets domstolar ska pröva tvister med anledning av avtalet.
Lag (2011:882)
.
11 §
Om matarfonden och mottagarfonden förvaltas av samma fondbolag, ska fondbolaget upprätta skriftliga rutiner som säkerställer samordning mellan fonderna. Rutinerna ska innehålla åtminstone sådana uppgifter som anges i artiklarna 15-19 i kommissionens direktiv 2010/44/EU.
Lag (2011:882)
.
12 §
Ett fondbolag som förvaltar en matarfond ska till förvaringsinstitutet för fonden vidarebefordra sådan information om mottagarfonden som institutet behöver för att kunna fullgöra sina skyldigheter.
Lag (2011:882)
.
13 §
Ett fondbolag som förvaltar en matarfond ska effektivt övervaka förvaltningen av mottagarfonden. Fondbolaget får då förlita sig på den information som det får från det fondbolag som förvaltar mottagarfonden, mottagarfondens förvaringsinstitut eller revisor, om det inte finns anledning att ifrågasätta informationens tillförlitlighet.
Lag (2011:882)
.
Ersättningar
14 §
Om ett fondbolag som förvaltar en matarfond eller någon som handlar på uppdrag av fondbolaget tar emot provision eller annan ersättning i samband med placering av matarfondens medel i andelar i mottagarfonden, ska denna ersättning tillföras matarfondens tillgångar.
Lag (2011:882)
.
Förvaringsinstitut
15 §
Om matarfonden och mottagarfonden har skilda förvaringsinstitut, ska förvaringsinstituten utbyta den information och ha den samordning som behövs för att de ska kunna fullgöra sina skyldigheter.
Lag (2011:882)
.
16 §
För att säkerställa sådant utbyte av information och sådan samordning som avses i 15 § ska det finnas ett avtal mellan förvaringsinstituten för matarfonden och mottagarfonden. Avtalet ska innehålla åtminstone sådana uppgifter som anges i artikel 24 i kommissionens direktiv 2010/44/EU.
Placeringen av medel enligt 1 § får inte ske förrän avtalet har börjat gälla.
Lag (2011:882)
.
17 §
Om en matarfonds medel placeras i en mottagarfond, ska det i det avtal som avses i 16 § föreskrivas att svensk lag är tillämplig på avtalet och att svenska domstolar ska pröva tvister med anledning av avtalet.
Om en matarfonds medel placeras i ett mottagarfondföretag, ska det i det avtal som avses i 16 § föreskrivas att det lands lag som är tillämpligt på det avtal som avses i 9 § ska tillämpas även på avtalet enligt 16 § och att domstolarna i det landet ska pröva tvister med anledning av avtalet.
Om det saknas förutsättningar för avtal enligt 9 § ska det, i stället för vad som anges i andra stycket, i ett avtal enligt 16 § föreskrivas antingen
1. att svensk lag är tillämplig på avtalet och att svenska domstolar ska pröva tvister med anledning av avtalet, eller
2. att lagstiftningen i mottagarfondföretagets hemland är tillämplig på avtalet och att det landets domstolar ska pröva tvister med anledning av avtalet.
Lag (2011:882)
.
18 §
Förvaringsinstitutet för en mottagarfond ska omedelbart underrätta Finansinspektionen, det fondbolag som förvaltar matarfonden och förvaringsinstitutet för matarfonden om det upptäcker fel eller försummelser i förvaltningen av mottagarfonden som bedöms få negativa konsekvenser för matarfonden.
Lag (2011:882)
.
Revisorer
19 §
Om de fondbolag som förvaltar matarfonden respektive mottagarfonden har olika revisorer, ska revisorerna utbyta den information och ha den samordning som behövs för att de ska kunna fullgöra sina skyldigheter.
Lag (2011:882)
.
20 §
För att säkerställa sådant utbyte av information och sådan samordning som avses i 19 § ska det finnas ett avtal mellan revisorerna för matarfonden och mottagarfonden. Avtalet ska innehålla åtminstone sådana uppgifter som anges i artikel 27 i kommissionens direktiv 2010/44/EU.
Placeringen av medel enligt 1 § får inte ske förrän avtalet har börjat gälla.
Lag (2011:882)
.
21 §
Om en matarfonds medel placeras i en mottagarfond, ska det i det avtal som avses i 20 § föreskrivas att svensk lag är tillämplig på avtalet och att svenska domstolar ska pröva tvister med anledning av avtalet.
Om en matarfonds medel placeras i ett mottagarfondföretag, ska det i det avtal som avses i 20 § föreskrivas att det lands lag som är tillämpligt på det avtal som avses i 9 § ska tillämpas även på avtalet enligt 20 § och att domstolarna i det landet ska pröva tvister med anledning av avtalet.
Om det saknas förutsättningar för avtal enligt 9 § ska det, i stället för vad som anges i andra stycket, i ett avtal enligt 20 § föreskrivas antingen
1. att svensk lag är tillämplig på avtalet och att svenska domstolar ska pröva tvister med anledning av avtalet, eller
2. att lagstiftningen i mottagarfondföretagets hemland är tillämplig på avtalet och att det landets domstolar ska pröva tvister med anledning av avtalet.
Lag (2011:882)
.
22 §
Om en matarfond har ett annat räkenskapsår än mottagarfonden, ska den revisor som granskar räkenskaperna för mottagarfonden upprätta en särskild granskningsrapport som omfattar tiden från utgången av mottagarfondens räkenskapsår till utgången av matarfondens räkenskapsår.
Lag (2011:882)
.
23 §
I revisionsberättelsen för en matarfond ska revisionsberättelsen för mottagarfonden beaktas. I revisionsberättelsen ska det anges om det finns avvikelser i revisionsberättelsen för mottagarfonden och vilka konsekvenser de får för matarfonden.
Lag (2011:882)
.
Information om matarfonder och mottagarfonder
24 §
I allt marknadsföringsmaterial avseende matarfonden ska det anges att fondmedlen till minst 85 procent av fondens värde placeras i andelar i en mottagarfond.
Lag (2011:882)
.
25 §
Ett fondbolag som förvaltar en matarfond ska på begäran kostnadsfritt lämna eller skicka mottagarfondens informationsbroschyr, årsberättelse och halvårsredogörelse i pappersform till matarfondens andelsägare och den som avser att köpa andelar i matarfonden.
Lag (2011:882)
.
26 §
Om en matarfonds medel placeras i ett mottagarfondföretag, ska det fondbolag som förvaltar matarfonden ge in mottagarfondföretagets aktuella informationsbroschyr, faktablad, årsberättelse och halvårsredogörelse till Finansinspektionen.
Lag (2011:882)
.
Finansinspektionens underrättelseskyldighet
27 §
Finansinspektionen ska underrätta det fondbolag som förvaltar en matarfond om varje ingripande enligt 12 kap. mot det fondbolag som förvaltar mottagarfonden eller enligt 15 kap. lagen (2004:297) om bank- och finansieringsrörelse mot förvaringsinstitutet för mottagarfonden med anledning av åsidosättande av kraven i detta kapitel.
Finansinspektionen ska även underrätta det fondbolag som förvaltar en matarfond om en revisors rapport enligt 10 kap.
8 § som gäller det fondbolag som förvaltar mottagarfonden.
Om ett matarfondföretags medel placeras i en mottagarfond, ska Finansinspektionen underrätta behörig myndighet i matarfondföretagets hemland om ingripanden eller en revisors rapport som avses i första och andra styckena.
Lag (2011:882)
.
28 §
Om en behörig myndighet har underrättat Finansinspektionen om ett ingripande eller en revisors rapport som rör ett mottagarfondföretag, ska inspektionen omedelbart underrätta varje fondbolag som förvaltar en berörd matarfond.
Lag (2011:882)
.
Senareläggning av försäljning och inlösen av fondandelar
29 §
Ett fondbolag som förvaltar en matarfond får senarelägga försäljning och inlösen av andelar i fonden under den tid som andelar i mottagarfonden är föremål för sådan senareläggning.
I sådana fall gäller 4 kap. 13 a § andra och tredje styckena.
Lag (2011:882)
.
Upplösning av en mottagarfond
30 §
En matarfond ska upplösas om mottagarfonden upplöses, såvida inte Finansinspektionen, efter ansökan av det fondbolag som förvaltar matarfonden, godkänner att
1. matarfondens medel placeras i en annan mottagarfond enligt 6 §, eller
2. fondbestämmelserna ändras på annat sätt enligt 4 kap. 9 §.
Lag (2011:882)
.
31 §
Underrättelse om att matarfonden ska upplösas eller en fullständig ansökan enligt 30 § 1 eller 2 ska ges in till Finansinspektionen senast två månader från det att fondbolaget som förvaltar matarfonden fått information om att mottagarfonden ska upplösas.
Om fondbolaget fått sådan information mer än fem månader före den dag då upplösningen av mottagarfonden ska inledas, ska underrättelsen eller den fullständiga ansökan dock ges in senast tre månader före den dag då upplösningen av mottagarfonden ska inledas.
Lag (2011:882)
.
32 §
Finansinspektionen ska underrätta fondbolaget om sitt beslut i en fråga som avses i 30 § 1 eller 2 inom 15 arbetsdagar från det att en fullständig ansökan har lämnats in.
Lag (2011:882)
.
33 §
Fondbolaget som förvaltar matarfonden ska underrätta det fondbolag som förvaltar mottagarfonden om Finansinspektionens beslut i en fråga som avses i 30 § 1 eller 2.
Lag (2011:882)
.
34 §
Om matarfonden ska upplösas enligt 30 § ska förvaltningen övertas av förvaringsinstitutet. Övertagandet får ske tidigast tre månader från det att de ändrade förhållandena kungjorts enligt 35 §, om inte Finansinspektionen beslutar att övertagandet får ske tidigare.
Lag (2011:882)
.
35 §
Information om att matarfonden ska upplösas och förvaltningen övertas av förvaringsinstitutet ska utan dröjsmål kungöras av fondbolaget i Post- och Inrikes Tidningar samt finnas att tillgå hos fondbolaget och förvaringsinstitutet.
Finansinspektionen får i ett enskilt fall besluta om undantag från kravet på kungörande, om det finns särskilda skäl för det.
Lag (2011:882)
.
36 §
Ett förvaringsinstitut som har övertagit förvaltningen av en matarfond enligt 34 § ska snarast upplösa fonden genom att sälja tillgångarna i fonden och skifta ut nettobehållningen till fondandelsägarna.
För förvaringsinstitutets förvaltning av matarfonden gäller 9 kap. 3 §, 5 § andra stycket och 6 § i tillämpliga delar.
Lag (2011:882)
.
37 §
Medel som tillfaller matarfonden när mottagarfonden upplöses får bestå av pengar eller finansiella instrument. De tillgångar som mottagits får förvaltas till dess matarfonden ska upplösas eller fondmedlen placeras i enlighet med tillstånd som avses i 30 § 1 eller 2.
Lag (2011:882)
.
Fusion eller delning av en mottagarfond
38 §
En matarfond ska upplösas om mottagarfonden fusioneras eller delas, såvida inte Finansinspektionen, efter ansökan av det fondbolag som förvaltar matarfonden, godkänner att
1. matarfondens medel placeras i en annan mottagarfond enligt 6 §, eller
2. fondbestämmelserna ändras på annat sätt enligt 4 kap. 9 §.
Om det fondbolag som förvaltar matarfonden avser att efter fusionen eller delningen placera matarfondens medel i samma mottagarfond och ändring av fondbestämmelserna inte krävs, ska fondbolaget i stället för det som anges i första stycket anmäla detta till Finansinspektionen.
Lag (2011:882)
.
39 §
Underrättelse om att matarfonden ska upplösas, en fullständig ansökan enligt 38 § första stycket 1 eller 2, eller en anmälan enligt 38 § andra stycket ska ges in till Finansinspektionen senast en månad från det att fondbolaget som förvaltar matarfonden fått information om att mottagarfonden ska fusioneras eller delas.
Om fondbolaget fått sådan information mer än fyra månader före den dag då fusionen eller delningen ska genomföras, ska underrättelsen, den fullständiga ansökan eller anmälan dock ges in senast tre månader före den dag då fusionen eller delningen ska genomföras.
Lag (2011:882)
.
40 §
Finansinspektionen ska underrätta fondbolaget om sitt beslut i en fråga som avses i 38 § första stycket 1 eller 2 inom 15 arbetsdagar från det att en fullständig ansökan har lämnats in.
Lag (2011:882)
.
41 §
Fondbolaget som förvaltar matarfonden ska underrätta det fondbolag som förvaltar mottagarfonden om Finansinspektionens beslut i en fråga som avses i 38 § första stycket 1 eller 2.
Lag (2011:882)
.
42 §
Om matarfonden ska upplösas enligt 38 § ska förvaltningen övertas av förvaringsinstitutet. Övertagandet får ske tidigast tre månader från det att de ändrade förhållandena kungjorts enligt 43 §, om inte Finansinspektionen beslutar att övertagandet får ske tidigare.
Fondbolaget ska utan dröjsmål underrätta det fondbolag som förvaltar mottagarfonden om beslutet att upplösa matarfonden.
Lag (2011:882)
.
43 §
Information om att matarfonden ska upplösas och förvaltningen övertas av förvaringsinstitutet ska utan dröjsmål kungöras av fondbolaget i Post- och Inrikes Tidningar samt finnas att tillgå hos fondbolaget och förvaringsinstitutet.
Finansinspektionen får i ett enskilt fall besluta om undantag från kravet på kungörande, om det finns särskilda skäl för det.
Lag (2011:882)
.
44 §
Ett förvaringsinstitut som har övertagit förvaltningen av en matarfond enligt 42 § ska snarast upplösa fonden genom att sälja tillgångarna i fonden och skifta ut nettobehållningen till fondandelsägarna.
För förvaringsinstitutets förvaltning av matarfonden gäller 9 kap. 3 §, 5 § andra stycket och 6 § i tillämpliga delar.
Lag (2011:882)
.
45 §
Fondbolaget som förvaltar matarfonden ska begära inlösen av fondandelarna i mottagarfonden om Finansinspektionen har avslagit en ansökan om godkännande som avses i 38 § första stycket 1 eller 2 eller inte har meddelat beslut i frågan senast arbetsdagen före den sista dag då andelar i mottagarfonden får lösas in innan fusionen eller delningen genomförs.
Sådan inlösen ska också ske om matarfonden ska upplösas enligt 38 § eller om det behövs för att säkerställa andelsägarnas rätt till inlösen av andelar i matarfonden enligt 7 § eller 4 kap. 9 b §.
Lag (2011:882)
.
46 §
Medel som tillfaller matarfonden när andelar i mottagarfonden inlöses enligt 45 § får bestå av pengar eller finansiella instrument. De tillgångar som mottagits får förvaltas till dess matarfonden ska upplösas eller fondmedlen placeras i enlighet med tillstånd som avses i 38 § första stycket 1 eller 2.
Lag (2011:882)
.
Särskilda bestämmelser om mottagarfonder och mottagarfondföretag
47 §
En mottagarfond som har minst två matarfonder som andelsägare behöver inte vara öppen för kapitaltillskott från allmänheten.
Lag (2011:882)
.
48 §
Ett mottagarfondföretag vars andelar inte marknadsförs här i landet på annat sätt än att de innehas av en eller flera matarfonder behöver inte uppfylla kraven i 1 kap. 7 §.
Ett fondbolag som inte marknadsför andelar i en mottagarfond i ett annat land inom EES på annat sätt än att de innehas av ett eller flera matarfondföretag behöver inte uppfylla kraven i 2 kap. 15 c § första stycket.
Lag (2011:882)
.
49 §
Ett fondbolag som förvaltar en mottagarfond ska till Finansinspektionen lämna uppgift om varje matarfond eller matarfondföretag vars medel placeras i mottagarfonden.
Om en sådan uppgift avser ett matarfondföretag, ska Finansinspektionen lämna uppgiften till behörig myndighet i matarfondföretagets hemland.
Lag (2011:882)
.
50 §
Ett fondbolag som förvaltar en mottagarfond får inte ta ut någon avgift av matarfonden för försäljning eller inlösen av andelar i mottagarfonden.
Lag (2011:882)
.
51 §
Ett fondbolag som förvaltar en mottagarfond ska på begäran lämna den information som avses i 4 kap. 20 § även till förvaringsinstitutet och revisorn för matarfonden.
Lag (2011:882)
.
52 §
En fusion eller en delning av en mottagarfond får genomföras tidigast 60 dagar från det att den information som avses i 8 kap. 8 eller 25 § lämnats till
1. andelsägarna i mottagarfonden, och
2. behörig myndighet i matarfondföretagets hemland, om mottagarfonden har ett matarfondföretag som andelsägare.
Lag (2011:882)
.
53 §
Om en mottagarfond ska delas har det fondbolag som förvaltar en matarfond rätt att lösa in andelarna i mottagarfonden innan delningen genomförs. Fondbolaget ska ges möjlighet att begära inlösen under minst 30 dagar från dagen för underrättelsen om delningen enligt 8 kap. 25 §.
Lag (2011:882)
.
54 §
En mottagarfond får upplösas enligt 9 kap. 2 § tidigast tre månader från det att det kungjorts enligt 9 kap. 4 §
första stycket att förvaltningen av fonden ska övertas av förvaringsinstitutet och en underrättelse om övertagandet lämnats till
1. det fondbolag som förvaltar matarfonden,
2. Finansinspektionen, om mottagarfonden har en matarfond som andelsägare, och
3. behörig myndighet i matarfondföretagets hemland, om mottagarfonden har ett matarfondföretag som andelsägare.
Lag (2011:882)
.
6 kap. Kapitlet har upphävts genom
lag (2013:563)
.
7 kap. Portföljförvaltning avseende finansiella instrument
1 §
Ett fondbolag som enligt 1 kap. 4 § har tillstånd för  portföljförvaltning avseende finansiella instrument får,  efter tillstånd av Finansinspektionen,
1. ta emot fondandelar för förvaring, dock inte sådana  fondandelar som ingår i en värdepappersfond, ett fondföretag  eller en alternativ investeringsfond som förvaltas av  fondbolaget,
2. ta emot medel med redovisningsskyldighet, och
3. lämna investeringsråd avseende sådana finansiella  instrument som avses i 5 kap.
Medel som tas emot med redovisningsskyldighet enligt första  stycket 2 ska omedelbart avskiljas från bolagets egna  tillgångar.
Lag (2017:1143)
.
2 §
Ett fondbolag får inte placera en investerares tillgångar i andelar i en värdepappersfond, en alternativ investeringsfond eller ett fondföretag som fondbolaget förvaltar, direkt eller på uppdrag av någon annan fondförvaltare, om inte investeraren har godkänt detta på förhand.
Lag (2013:563)
.
3 §
Ett fondbolag som utför diskretionär portföljförvaltning  avseende finansiella instrument ska i denna förvaltning och  när det utför tjänster enligt 1 § första stycket tillämpa 
8 kap. 9-12, 14-16 och 22 §§ och 9 kap. 1, 3-6, 9, 10, 12-23 a, 25 a-29, 30 a och 40 §§, 41 § första stycket och 43 §  lagen (2007:528) om värdepappersmarknaden.
Lag (2021:969)
.
8 kap. Fusion och delning av värdepappersfonder m.m.
Vad en fusion innebär
1 §
Två eller flera värdepappersfonder får läggas samman genom att samtliga tillgångar och skulder i en eller flera av fonderna överförs till en annan fond mot vederlag till andelsägarna i den eller de överlåtande fonderna (fusion). Vid fusionen upplöses den eller de överlåtande fonderna.
Fusion kan ske
1. mellan den övertagande värdepappersfonden på ena sidan och en eller flera överlåtande värdepappersfonder på den andra
(absorption), eller
2. mellan två eller flera överlåtande värdepappersfonder genom att de bildar en ny övertagande värdepappersfond
(kombination).
Lag (2011:882)
.
Fusionsvederlag
2 §
Vederlaget till andelsägarna i den eller de överlåtande värdepappersfonderna (fusionsvederlaget) ska bestå av andelar i den övertagande värdepappersfonden. Om det behövs för att genomföra fusionen, får fusionsvederlaget även bestå av pengar. Den delen av vederlaget får dock uppgå till högst tio procent av värdet av andelsägarnas andelar i den överlåtande fonden.
Lag (2011:882)
.
Fusionsplan
3 §
Det eller de fondbolag som förvaltar de värdepappersfonder som ska ingå i fusionen ska upprätta en fusionsplan som är gemensam för fonderna.
Fusionsplanen ska innehålla uppgifter om
1. vilka fonder som ska ingå i fusionen och vilket slag av fusion enligt 1 § andra stycket som avses,
2. bakgrunden till och syftet med fusionen,
3. fusionens sannolika konsekvenser för fondandelsägarna,
4. vilka metoder som ska användas för värdering av tillgångar och skulder vid tidpunkten för beräkning av utbytesförhållandet enligt 4 §,
5. vilken metod som ska användas för beräkning av det utbytesförhållande som avses i 4 §,
6. den planerade tidpunkten för genomförandet av fusionen, och
7. tillämpliga regler för överföring av tillgångar och utbyte av fondandelar.
Vid kombination ska fusionsplanen även innehålla den övertagande värdepappersfondens fondbestämmelser.
Lag (2011:882)
.
4 §
Det eller de fondbolag som avses i 3 § ska fastställa tidpunkten för beräkning av utbytesförhållandet mellan andelar i den överlåtande och den övertagande värdepappersfonden samt, i förekommande fall, kontant ersättning. Tidpunkten ska fastställas till en dag som infaller före den dag då fusionen genomförs.
Lag (2011:882)
.
Utlåtande av förvaringsinstitut
5 §
Varje förvaringsinstitut för de värdepappersfonder som ska ingå i fusionen ska i ett utlåtande för var och en av de fonder vars tillgångar institutet förvarar bekräfta att uppgifterna i fusionsplanen enligt 3 § andra stycket 1, 6 och 7 är förenliga med bestämmelserna i denna lag och fondernas fondbestämmelser.
Lag (2011:882)
.
Revisorsgranskning
6 §
En revisor ska granska
1. de metoder som ska användas för värdering av tillgångar och skulder vid tidpunkten för beräkning av utbytesförhållandet enligt 4 §,
2. den kontanta ersättningen per andel, och
3. den metod som ska användas för beräkning av det utbytesförhållande som avses i 4 §.
Revisorn ska upprätta ett yttrande över granskningen.
När fusionen har genomförts ska revisorn lämna uppgifter om det fastställda utbytesförhållandet till Finansinspektionen.
Den revisor som utför granskningen ska vara en auktoriserad eller godkänd revisor eller ett registrerat revisionsbolag.
Lag (2011:882)
.
7 §
Det eller de fondbolag som förvaltar de värdepappersfonder som ska ingå i fusionen ska på begäran lämna revisorns yttrande enligt 6 § kostnadsfritt till andelsägarna i de överlåtande och övertagande värdepappersfonderna.
Lag (2011:882)
.
Information till fondandelsägare
8 §
När tillstånd till fusionen har getts ska de fondbolag som förvaltar värdepappersfonderna som ingår i fusionen tillhandahålla lämplig och rättvisande information om fusionen till andelsägarna i fonderna.
Av informationen ska det framgå
1. bakgrunden till och syftet med fusionen,
2. de konsekvenser fusionen kan få för andelsägarna,
3. vilka rättigheter andelsägarna har i samband med fusionen enligt 11 §, och
4. uppgifter om förfarandet och den planerade tidpunkten för genomförandet av fusionen.
Tillsammans med informationen till andelsägarna i en överlåtande värdepappersfond ska den övertagande värdepappersfondens faktablad lämnas. Om faktabladet ändrats i samband med fusionen ska det också lämnas till andelsägarna i den övertagande värdepappersfonden.
Informationen enligt första-tredje styckena ska även tillhandahållas den som innan fusionen genomförs tecknar andelar i någon av värdepappersfonderna samt den som begär sådan information som avses i 4 kap. 20 § första stycket.
Lag (2011:882)
.
Tillstånd till fusion
9 §
Det fondbolag som förvaltar en överlåtande värdepappersfond ska ansöka om tillstånd till fusion hos Finansinspektionen.
Följande handlingar ska lämnas tillsammans med ansökan:
1. fusionsplan enligt 3 §,
2. utlåtande av förvaringsinstitut enligt 5 §,
3. revisorns yttrande enligt 6 §, och
4. den information som ska tillhandahållas andelsägarna enligt 8 §.
Om en ansökan inte är fullständig, ska Finansinspektionen senast tio arbetsdagar från det att en ansökan har lämnats in begära att fondbolaget kompletterar den.
Lag (2011:882)
.
10 §
Finansinspektionen ska ge tillstånd till en fusion om
1. kraven enligt 3, 5, 6, 8 och 9 §§ är uppfyllda, och
2. andelarna i den övertagande värdepappersfonden får marknadsföras i de länder där andelarna i den överlåtande värdepappersfonden marknadsförs enligt 2 kap. 15 c §.
Finansinspektionen ska inom 20 arbetsdagar från det att en fullständig ansökan har lämnats in underrätta fondbolaget om sitt beslut i tillståndsfrågan.
Lag (2011:882)
.
Fondandelsägarnas rättigheter vid en fusion
11 §
Andelsägarna i de värdepappersfonder som ska ingå i en fusion har rätt att få sina fondandelar inlösta innan fusionen genomförs, utan att andra avgifter tas ut än vad som motsvarar kostnaderna för att avveckla värdepapper med anledning av begärd inlösen.
I stället för inlösen av fondandelarna får andelsägarna låta byta dessa mot andelar i en annan värdepappersfond eller ett annat fondföretag med liknande placeringsinriktning som förvaltas av samma fondbolag eller av ett bolag som direkt eller indirekt har samma ledning eller ägare som fondbolaget.
Möjlighet att begära inlösen eller utbyte av fondandelar enligt första och andra styckena ska ges under minst 30 dagar från den dag information om fusionen lämnas till andelsägarna enligt 8 §. Möjligheten ska upphöra senast fem arbetsdagar före dagen för beräkning av utbytesförhållandet enligt 4 §.
Lag (2011:882)
.
Senareläggning av försäljning och inlösen av fondandelar
12 §
Finansinspektionen får, efter ansökan av ett fondbolag eller utan sådan ansökan, tillåta eller kräva att ett fondbolag senarelägger försäljning och inlösen av andelar i en värdepappersfond som ingår i en fusion, om det är motiverat med hänsyn till fondandelsägarnas intressen. En sådan senareläggning får inte påverka andelsägarnas rättigheter enligt 11 §.
Finansinspektionen ska underrätta behörig myndighet i ett land där fondandelar marknadsförs enligt 2 kap. 15 c § om sitt beslut. Fondbolaget ska underrätta andelsägarna om beslutet.
Så snart orsakerna till senareläggningen upphört ska fondbolaget anmäla detta till Finansinspektionen.
Lag (2011:882)
.
Kostnader i samband med en fusion
13 §
Värdepappersfonder som ingår i en fusion och andelsägarna i fonderna får inte belastas med kostnader som uppkommer i samband med förberedandet och genomförandet av fusionen.
Lag (2011:882)
.
Fusionens rättsverkningar
14 §
En fusion får genomföras tidigast tre månader från det att Finansinspektionen gett tillstånd till fusionen.
Vid genomförandet av fusionen inträder följande rättsverkningar.
1. Den överlåtande värdepappersfondens tillgångar och skulder överförs till den övertagande värdepappersfonden.
2. Andelsägarna i den överlåtande värdepappersfonden blir andelsägare i den övertagande värdepappersfonden och har, i förekommande fall, rätt till kontant utbetalning av fusionsvederlag.
3. Den överlåtande värdepappersfonden upplöses.
Lag (2011:882)
.
15 §
En fusion som fått rättsverkan enligt 14 § får inte förklaras ogiltig.
Lag (2011:882)
.
Underrättelse och offentliggörande
16 §
Det fondbolag som förvaltar den övertagande värdepappersfonden ska underrätta förvaringsinstitutet för fonden när överföringen av tillgångar och skulder enligt 14 §
andra stycket 1 har slutförts.
Fondbolaget ska underrätta Finansinspektionen när fusionen har genomförts och offentliggöra genomförandet på sin webbplats.
Lag (2011:882)
.
Gränsöverskridande fusion
17 §
En värdepappersfond får läggas samman med ett fondföretag som i sitt hemland har sådant tillstånd som avses i Europaparlamentets och rådets direktiv 2009/65/EG
(gränsöverskridande fusion).
Lag (2011:882)
.
18 §
Vid en gränsöverskridande fusion mellan en överlåtande värdepappersfond och ett övertagande fondföretag gäller följande bestämmelser i detta kapitel:
1 § om vad en fusion innebär,
2 § om fusionsvederlag,
3 § om fusionsplan,
5 § om utlåtande av förvaringsinstitut,
6 och 7 §§ om revisorsgranskning,
8 § om information till fondandelsägare,
9 och 19-21 §§ om tillstånd till fusion,
11 § om fondandelsägarnas rättigheter vid en fusion,
12 § om senareläggning av försäljning och inlösen av fondandelar,
13 § om kostnader i samband med en fusion, och
14 § andra stycket och 15 § om fusionens rättsverkningar.
Det som anges om en övertagande värdepappersfond eller ett fondbolag som förvaltar en sådan fond i 1-3 och 5 §§, 8 §
tredje stycket första meningen och 14 § andra stycket gäller på motsvarande sätt för ett övertagande fondföretag eller ett förvaltningsbolag som förvaltar ett sådant fondföretag.
Lag (2011:882)
.
19 §
Tillsammans med en ansökan enligt 9 § ska det övertagande fondföretagets informationsbroschyr och faktablad samt den information som ska tillhandahållas dess andelsägare lämnas.
Lag (2011:882)
.
20 §
Finansinspektionen ska omedelbart lämna över en kopia av den fullständiga ansökan enligt 9 § till behörig myndighet i det övertagande fondföretagets hemland.
Lag (2011:882)
.
21 §
Finansinspektionen ska godkänna att en överlåtande värdepappersfond får ingå i en gränsöverskridande fusion om
1. kraven enligt 3, 5, 6, 8, 9 och 19 §§ är uppfyllda,
2. behörig myndighet i det övertagande fondföretagets hemland inte har meddelat att den har invändningar mot den information som ska lämnas till andelsägarna i fondföretaget, och
3. andelarna i det övertagande fondföretaget får marknadsföras i de länder där andelarna i den överlåtande värdepappersfonden marknadsförs enligt 2 kap. 15 c § samt här i landet.
Finansinspektionen ska inom 20 arbetsdagar från det att en fullständig ansökan har lämnats in underrätta fondbolaget om sitt beslut.
Finansinspektionen ska underrätta behörig myndighet i det övertagande fondföretagets hemland om beslutet.
Lag (2011:882)
.
22 §
Vid en gränsöverskridande fusion där en värdepappersfond är övertagande fond gäller följande bestämmelser i detta kapitel:
4 § om tidpunkt för beräkning av utbytesförhållande,
7 § om revisorns yttrande,
8 och 23 §§ om information till fondandelsägare,
11 § om fondandelsägarnas rättigheter vid en fusion,
12 § om senareläggning av försäljning och inlösen av fondandelar,
13 § om kostnader i samband med en fusion,
14 § första stycket om tidpunkt för genomförande av en fusion, samt
16 § om underrättelse och offentliggörande.
Lag (2011:882)
.
23 §
Finansinspektionen ska, efter det att behörig myndighet i det överlåtande fondföretagets hemland överlämnat en kopia av ansökan om tillstånd till fusionen, bedöma om informationen till andelsägarna i den övertagande värdepappersfonden uppfyller kraven i 8 §. Finansinspektionen får senast 15 arbetsdagar från det att kopian av ansökan överlämnats begära att det fondbolag som förvaltar den övertagande värdepappersfonden förtydligar informationen. Inspektionen ska omgående underrätta behörig myndighet i det överlåtande fondföretagets hemland om en sådan begäran.
Finansinspektionen ska senast 20 arbetsdagar från det att fondbolaget har lämnat in kompletterande information underrätta behörig myndighet i det överlåtande fondföretagets hemland om huruvida informationen uppfyller kraven.
Lag (2011:882)
.
24 §
Har upphävts genom
lag (2013:563)
.
Delning av värdepappersfonder
25 §
Ett fondbolag får, efter tillstånd av Finansinspektionen,  dela en värdepappersfond. Tillstånd till en delning ska lämnas  om åtgärden kan anses förenlig med fondandelsägarnas  intressen.
Ett fondbolag som har fått tillstånd till en delning ska  genast underrätta andelsägarna om den planerade åtgärden och  Finansinspektionens beslut. Denna information ska också finnas  att tillgå hos fondbolaget och förvaringsinstitutet. En  delning får genomföras tidigast tre månader från dagen för  Finansinspektionens beslut. Om det kan antas att det ligger i  andelsägarnas intressen eller det annars finns skäl för det  får inspektionen besluta att delningen får genomföras  tidigare.
Lag (2022:1725)
.
Ombildningsförbud
26 §
En värdepappersfond får inte ombildas till en specialfond eller någon annan typ av alternativ investeringsfond.
Lag (2013:563)
.
9 kap. Upphörande och överlåtelse av förvaltningen av en värdepappersfond
1 §
Ett fondbolags förvaltning av en värdepappersfond ska omedelbart tas över av fondens förvaringsinstitut om
1. Finansinspektionen har återkallat fondbolagets tillstånd att driva fondverksamhet,
2. beslut har fattats om att fondbolaget ska gå i tvångslikvidation, eller
3. fondbolaget har försatts i konkurs.
Om ett fondbolag vill upphöra med förvaltningen av en värdepappersfond, ska förvaltningen övertas av förvaringsinstitutet vid den tidpunkt då verksamheten upphör.
Har en värdepappersfond varken andelsägare eller fondförmögenhet får fondbolaget, i stället för det som anges i andra stycket, efter tillstånd av Finansinspektionen avveckla fonden. Fondbolaget ska tillsammans med en ansökan om sådant tillstånd lämna ett intyg från bolagets revisor om att fonden saknar andelsägare och inte har några tillgångar eller skulder.
Ett fondbolag får efter tillstånd av Finansinspektionen överlåta förvaltningen av en värdepappersfond till ett annat fondbolag.
Ett övertagande enligt andra eller fjärde stycket får ske tidigast tre månader från det att de ändrade förhållandena kungjorts enligt 4 §, om inte Finansinspektionen beslutar att övertagandet får ske tidigare.
Lag (2013:563)
.
2 §
Ett förvaringsinstitut som har övertagit förvaltningen av en värdepappersfond från ett fondbolag ska snarast överlåta förvaltningen av fonden till ett annat fondbolag om Finansinspektionen tillåter det. I annat fall ska värdepappersfonden upplösas genom att tillgångarna i fonden säljs och nettobehållningen i fonden skiftas ut till fondandelsägarna.
Lag (2013:563)
.
3 §
Om en fondandelsägare inte har anmält sitt innehav inom fem år efter det att medel som utskiftats enligt 2 § har kunnat lyftas, har fondandelsägaren förlorat sin rätt att lyfta medlen. Sådana medel samt andra restbelopp som inte har kunnat skiftas ut till andelsägarna skall tillfalla allmänna arvsfonden.
4 §
Information om följande förändringar i fråga om en värdepappersfond ska kungöras i Post- och Inrikes Tidningar samt finnas att tillgå hos fondbolaget och förvaringsinstitutet, nämligen att
1. förvaltningen av fonden ska överlåtas till en annan fondförvaltare,
2. förvaltningen av fonden ska övertas av förvaringsinstitutet, och
3. förvaringsinstitutet har beslutat att överlåta förvaltningen av fonden till en fondförvaltare eller att upplösa fonden.
Kungörandet ska i fall som avses i första stycket 1 göras av det överlåtande fondbolaget och i övriga fall av förvaringsinstitutet.
Finansinspektionen får i ett enskilt fall besluta om undantag från kravet på kungörande, om det finns särskilda skäl för det.
Lag (2013:563)
.
5 §
Om förvaltningen av en värdepappersfond har övertagits av en ny förvaltare, ska denne fullgöra de förpliktelser avseende fonden som tidigare förvaltare har på grund av denna lag.
Ett förvaringsinstitut får inte utöva rösträtt för aktier som ingår i en värdepappersfond som institutet förvaltar.
Lag (2013:563)
.
6 §
För sin förvaltning med anledning av upphörande eller överlåtelse av en värdepappersfond har ett förvaringsinstitut rätt till skälig ersättning ur fonden. Ersättningens storlek ska bestämmas av Finansinspektionen.
Lag (2013:563)
.
10 kap. Tillsyn
Tillsynen och dess omfattning
1 §
Finansinspektionen har tillsyn över fondbolag, förvaltningsbolag som avses i 1 kap. 6 §, fondföretag som avses i 1 kap. 7 § samt förvaringsinstitut.
För fondbolag och svenska förvaringsinstitut omfattar tillsynen att verksamheten drivs enligt denna lag, andra författningar som reglerar företagets verksamhet, fondbestämmelserna, företagets bolagsordning, stadgar eller reglemente och interna instruktioner som har sin grund i en författning som reglerar företagets verksamhet.
För förvaltningsbolag och fondföretag samt förvaringsinstitut som driver verksamhet från filial i Sverige omfattar tillsynen att företaget följer de lagar och andra författningar som gäller för företagets verksamhet i Sverige samt, när en värdepappersfond förvaltas enligt 1 kap. 6 b §, det som anges i fondbestämmelserna.
Lag (2013:563)
.
2 §
Fondbolag, förvaltningsbolag och fondföretag som avses i 1 § första stycket samt förvaringsinstitut ska lämna Finansinspektionen upplysningar om sin verksamhet och därmed sammanhängande omständigheter enligt föreskrifter som meddelats med stöd av denna lag.
Företagen ska, utöver det som anges i första stycket, lämna Finansinspektionen de upplysningar som inspektionen begär.
Lag (2008:282)
.
2 a §
Regeringen eller den myndighet som regeringen bestämmer meddelar föreskrifter om att vissa uppgifter som enligt 2 §
första stycket ska lämnas till Finansinspektionen i stället ska lämnas till Statistiska centralbyrån.
Lag (2014:486)
.
3 §
För övervakningen av att denna lag följs, liksom  föreskrifter som har meddelats med stöd av lagen och andra  författningar som reglerar verksamheten, får  Finansinspektionen begära att
1. en fysisk eller juridisk person tillhandahåller uppgifter,  handlingar eller annat, och
2. den som förväntas kunna lämna upplysningar i saken kommer  till förhör på tid och plats som inspektionen bestämmer.
Första stycket gäller inte i den utsträckning  uppgiftslämnandet skulle strida mot den i lag reglerade  tystnadsplikten för advokater.
Finansinspektionen får förelägga den som inte följer en  begäran enligt första stycket att fullgöra sin skyldighet.
Lag (2018:542)
.
Platsundersökning
4 §
Finansinspektionen får när det är nödvändigt genomföra en undersökning hos
1. ett fondbolag,
2. ett förvaltningsbolag eller fondföretag som driver verksamhet i Sverige, samt
3. ett förvaringsinstitut.
Finansinspektionen får även genomföra en undersökning hos ett företag som har fått i uppdrag av ett fondbolag eller ett förvaltningsbolag som driver verksamhet i Sverige att utföra visst arbete eller vissa funktioner, om det behövs för tillsynen av fondbolaget eller förvaltningsbolaget.
Lag (2011:882)
.
Samarbete och utbyte av information
5 §
Finansinspektionen ska, i den utsträckning som följer av  Sveriges medlemskap i Europeiska unionen, i sin  tillsynsverksamhet samarbeta och utbyta information med
- andra behöriga myndigheter,
- Europeiska värdepappers- och marknadsmyndigheten,
- Europeiska bankmyndigheten,
- Europeiska försäkrings- och tjänstepensionsmyndigheten,
- Europeiska systemrisknämnden, och
- Europeiska centralbanken.
Lag (2019:726)
.
5 a §
Finansinspektionen får hänskjuta frågor som rör ett förfarande av en annan behörig myndighet inom EES till Europeiska värdepappers- och marknadsmyndigheten för tvistlösning i de fall som framgår av artiklarna 21.5, 101.8 och 108.5 i Europaparlamentets och rådets direktiv 2009/65/EG.
Lag (2012:191)
.
6 §
Finansinspektionen ska inom ramen för sin befogenhet, efter begäran från en behörig myndighet i ett annat land inom EES, lämna eller kontrollera information som behövs för att den utländska myndigheten ska kunna utöva sin tillsyn enligt Europaparlamentets och rådets direktiv 2009/65/EG. Den utländska myndigheten får närvara vid en undersökning som utförs av Finansinspektionen.
Lag (2011:882)
.
6 a §
Finansinspektionen ska inom ramen för sin befogenhet, efter begäran från en behörig myndighet i ett annat land, lämna eller kontrollera information som behövs för att den utländska myndigheten ska kunna utöva sin tillsyn. Detta gäller dock bara i den utsträckning det följer av ett avtal om samarbete som Finansinspektionen, med stöd av regeringens bemyndigande, har ingått med den utländska myndigheten.
Om en begäran avser rättslig hjälp i brottmål, gäller i stället lagen (2000:562) om internationell rättslig hjälp i brottmål.
Lag (2010:1861)
.
Revision
7 §
Finansinspektionen har rätt att förordna en eller flera revisorer att tillsammans med övriga revisorer delta i revisionen av ett fondbolag. Inspektionen får när som helst återkalla ett sådant förordnande och utse en ny revisor.
Revisorn har rätt att få skäligt arvode av bolaget för sitt arbete. Storleken på arvodet beslutas av Finansinspektionen.
Lag (2008:282)
.
8 §
En revisor ska omedelbart rapportera till Finansinspektionen om han eller hon när ett uppdrag i ett fondbolag fullgörs får kännedom om förhållanden som
1. kan utgöra en väsentlig överträdelse av någon författning som reglerar bolagets verksamhet,
2. kan påverka bolagets fortsatta drift negativt, eller
3. kan leda till att revisorn avstyrker att balansräkningen eller resultaträkningen fastställs eller till anmärkning enligt 9 kap. 33 eller 34 § aktiebolagslagen (2005:551).
Revisorn har en motsvarande rapporteringsskyldighet om han eller hon får kännedom om förhållanden som avses i första stycket när ett uppdrag som revisorn har i fondbolagets moderföretag eller dotterföretag eller ett företag som har en likartad förbindelse med fondbolaget fullgörs.
Lag (2008:282)
.
9 §
Skyldigheten enligt 8 § att rapportera till Finansinspektionen gäller i fondbolag också för särskilda granskare som avses i 10 kap. 21 § aktiebolagslagen (2005:551).
Lag (2008:282)
.
Sammankallande av styrelse eller stämma
10 §
Finansinspektionen får sammankalla styrelsen i ett fondbolag. Inspektionen får även begära att styrelsen kallar till extra stämma. Om styrelsen inte rättar sig efter en sådan begäran, får inspektionen utfärda kallelsen.
Finansinspektionen får närvara vid en stämma och vid ett sådant styrelsesammanträde som inspektionen har sammankallat samt delta i överläggningarna.
Lag (2008:282)
.
Avgifter till Finansinspektionen
11 §
Fondbolag samt förvaltningsbolag och fondföretag som  anges i 1 § första stycket ska betala en årlig avgift för
1. Finansinspektionens verksamhet enligt
a) denna lag,
b) Europaparlamentets och rådets förordning (EU) 2017/1131,
c) Europaparlamentets och rådets förordning (EU) 2019/2088,  och
d) Europaparlamentets och rådets förordning (EU) 2020/852,  samt
2. Statistiska centralbyråns verksamhet enligt lagen 
(2014:484) om en databas för övervakning av och tillsyn över  finansmarknaderna.
Finansinspektionen får ta ut avgifter för prövning av  ansökningar, anmälningar och underrättelser enligt denna lag  och Europaparlamentets och rådets förordning (EU) 2017/1131.
Lag (2021:1217)
.
11 §
Fondbolag samt förvaltningsbolag och fondföretag som  anges i 1 § första stycket ska betala en årlig avgift för
1. Finansinspektionens verksamhet enligt
a) denna lag,
b) Europaparlamentets och rådets förordning (EU) 2017/1131,
c) Europaparlamentets och rådets förordning (EU) 2019/1156,
d) Europaparlamentets och rådets förordning (EU) 2019/2088,  och
e) Europaparlamentets och rådets förordning (EU) 2020/852,  samt
2. Statistiska centralbyråns verksamhet enligt lagen 
(2014:484) om en databas för övervakning av och tillsyn över  finansmarknaderna.
Finansinspektionen får ta ut avgifter för prövning av  ansökningar, anmälningar och underrättelser enligt denna lag  och Europaparlamentets och rådets förordning (EU) 2017/1131.
Lag (2022:195)
.
11 kap. Särskilt om prövningen av ägares lämplighet
1 §
Om ett direkt eller indirekt förvärv av aktier i ett fondbolag skulle medföra att förvärvarens sammanlagda innehav utgör ett kvalificerat innehav, krävs tillstånd av Finansinspektionen för förvärvet. Detsamma gäller ett förvärv som innebär att ett kvalificerat innehav ökas
1. så att det uppgår till eller överstiger 20, 30 eller 50 procent av aktiekapitalet eller röstetalet för samtliga aktier, eller
2. så att fondbolaget blir dotterbolag.
Tillstånd enligt första stycket ska inhämtas före förvärvet.
Ansökan om tillstånd ska göras skriftligen. Om förvärvet har gjorts genom bodelning, arv, testamente, bolagsskifte eller på annat liknande sätt, krävs i stället tillstånd för att förvärvaren ska få behålla aktierna. Förvärvaren ska då ansöka om tillstånd inom sex månader efter förvärvet.
Finansinspektionen ska inom två arbetsdagar från det att en fullständig ansökan kom in till inspektionen skicka en bekräftelse till förvärvaren om att ansökan har tagits emot.
Lag (2011:882)
.
2 §
Frågan om tillstånd enligt 1 § till förvärv i ett fondbolag får avgöras först efter samråd med behörig myndighet i ett annat land inom EES, om förvärvaren är
1. ett i det landet auktoriserat värdepappersföretag, kreditinstitut, företag för elektroniska pengar, försäkringsföretag eller ett förvaltningsbolag som omfattas av Europaparlamentets och rådets direktiv 2009/65/EG,
2. ett moderföretag till ett sådant företag som avses i 1, eller
3. en fysisk eller juridisk person som kontrollerar ett sådant företag som avses i 1.
Lag (2011:882)
.
3 §
Tillstånd ska ges till förvärv som avses i 1 §, om  förvärvaren bedöms lämplig att utöva ett väsentligt inflytande  över ledningen av ett fondbolag och det kan antas att det  tilltänkta förvärvet är ekonomiskt sunt. Hänsyn ska tas till  förvärvarens sannolika påverkan på verksamheten i fondbolaget.
Vid bedömningen enligt första stycket ska förvärvarens  anseende och kapitalstyrka beaktas. Det ska också beaktas
1. om den som till följd av förvärvet kommer att ingå i  styrelsen för fondbolaget eller vara verkställande direktör i  detta bolag eller vara ersättare för någon av dem, har  tillräcklig insikt och erfarenhet för att delta i ledningen av  ett fondbolag och även i övrigt är lämplig för en sådan  uppgift,
2. om det finns skäl att anta att förvärvaren kommer att  motverka att fondbolagets verksamhet drivs på ett sätt som är  förenligt med denna lag och andra författningar som reglerar  bolagets verksamhet, och
3. om det finns skäl att anta att förvärvet har samband med  eller kan öka risken för
a) penningtvätt enligt 1 kap. 6 § lagen (2017:630) om åtgärder  mot penningtvätt och finansiering av terrorism, eller
b) finansiering av terrorism enligt 6 § terroristbrottslagen 
(2022:666) eller försök till sådant brott, avseende  terroristbrott enligt 4 § samma lag.
Om förvärvaren är ett blandat finansiellt holdingföretag, ska  det vid bedömningen av förvärvarens anseende särskilt beaktas  om dess ledning uppfyller de krav som ställs på ledningen i  ett sådant företag enligt 5 kap. 16 § lagen (2006:531) om  särskild tillsyn över finansiella konglomerat.
Om förvärvet skulle leda till nära förbindelser mellan  fondbolaget och någon annan, ska tillstånd ges bara om  förbindelserna inte hindrar en effektiv tillsyn av bolaget.
Lag (2022:673)
.
3 a §
Finansinspektionens beslut i en fråga om tillstånd till förvärv som avses i 1 § ska meddelas inom 60 arbetsdagar från det att den bekräftelse som avses i 1 § tredje stycket skickades (bedömningsperioden). Om Finansinspektionen begär kompletterande uppgifter, får bedömningsperioden förlängas.
Finansinspektionen ska anses ha beviljat tillstånd till förvärvet, om inspektionen inte inom bedömningsperioden har meddelat beslut i fråga om ansökan.
Om Finansinspektionen beviljar tillstånd till ett förvärv, får inspektionen besluta en viss tid inom vilken förvärvet ska genomföras. Inspektionen får besluta att förlänga tiden.
Lag (2011:882)
.
4 §
Den som har beslutat att avyttra ett kvalificerat innehav eller en så stor del av ett kvalificerat innehav att innehavet därigenom kommer att understiga någon av de i 1 § första stycket angivna gränserna, ska skriftligen underrätta Finansinspektionen om detta.
Lag (2011:882)
.
5 §
När ett fondbolag får kännedom om ett förvärv eller en avyttring av aktier i bolaget som kräver tillstånd enligt 1 §
eller underrättelse enligt 4 §, ska bolaget snarast anmäla förvärvet eller avyttringen till Finansinspektionen.
När ett fondbolag i andra fall får kännedom om att det har nära förbindelser med någon annan, ska bolaget snarast anmäla det till Finansinspektionen.
Ett fondbolag ska årligen till Finansinspektionen anmäla namnen på de aktieägare som har ett kvalificerat innehav av aktier i bolaget samt storleken på innehaven.
Lag (2008:282)
.
6 §
Om en juridisk person har ett kvalificerat innehav i ett fondbolag, ska den juridiska personen snarast anmäla ändringar av vilka som ingår i dess ledning till Finansinspektionen.
Lag (2008:282)
.
7 §
Finansinspektionen får besluta att ägaren till ett  kvalificerat innehav av aktier vid stämman inte får företräda  fler aktier än som motsvarar ett innehav som inte är  kvalificerat
1. om ägaren motverkar eller kan antas komma att motverka att  fondbolagets verksamhet drivs på ett sätt som är förenligt med  kraven i denna lag och andra författningar som reglerar  bolagets verksamhet,
2. om ägaren i väsentlig utsträckning har åsidosatt sina  skyldigheter i näringsverksamhet eller i andra ekonomiska  angelägenheter eller gjort sig skyldig till allvarlig  brottslighet,
3. om ägaren är ett blandat finansiellt holdingföretag och  dess ledning inte uppfyller de krav som ställs på ledningen i  ett sådant företag enligt 5 kap. 16 § lagen (2006:531) om  särskild tillsyn över finansiella konglomerat, eller
4. om det finns skäl att anta att innehavet har samband med  eller kan öka risken för
a) penningtvätt enligt 1 kap. 6 § lagen (2017:630) om åtgärder  mot penningtvätt och finansiering av terrorism, eller
b) finansiering av terrorism enligt 6 § terroristbrottslagen 
(2022:666) eller försök till sådant brott, avseende  terroristbrott enligt 4 § samma lag.
Om den som har ett kvalificerat innehav av aktier inte har  ansökt om tillstånd till ett förvärv som avses i 1 §, får  Finansinspektionen besluta att innehavaren vid stämman inte  får företräda aktierna till den del de omfattas av ett krav på  tillstånd.
Om någon i strid med ett beslut av Finansinspektionen har ett  kvalificerat innehav av aktier, får innehavaren inte företräda  aktierna vid stämman till den del innehavet står i strid med  beslutet.
Lag (2022:673)
.
8 §
Finansinspektionen får förelägga en ägare som avses i 7 §
första stycket att avyttra så stor del av aktierna att innehavet därefter inte är kvalificerat. En ägare som avses i 7 § andra eller tredje stycket får föreläggas att avyttra så stor del av aktierna att innehavet inte står i strid med inspektionens beslut.
Lag (2008:282)
.
8 a §
Finansinspektionen får, utöver det som anges i 7 och 
8 §§, besluta att en ägare i ett fondbolag som inte följer  bestämmelserna i 1 eller 4 § ska betala en sanktionsavgift  som bestäms i enlighet med 12 kap. 8-9 §§.
Lag (2016:892)
.
9 §
Aktier som omfattas av ett förbud enligt 7 § eller föreläggande enligt 8 § ska inte räknas med när det krävs samtycke av ägare till en viss del av aktierna i fondbolaget för att ett beslut ska bli giltigt eller en befogenhet ska få utövas. Detta gäller dock inte om en förvaltare har förordnats enligt 10 §.
Lag (2008:282)
.
10 §
Om det finns särskilda skäl, får Finansinspektionen ansöka om att tingsrätten förordnar en lämplig person att som förvaltare företräda sådana aktier som enligt 7 § inte får företrädas av ägaren. En sådan ansökan prövas av tingsrätten i den ort där ägaren har sin hemvist. Om ägaren inte har hemvist i Sverige prövas ansökan av Stockholms tingsrätt.
En förvaltare har rätt till skälig ersättning för arbete och utlägg. Ersättningen ska betalas av ägaren till aktierna och ska på begäran förskotteras av fondbolaget. Om den betalningsskyldige inte godtar förvaltarens anspråk, fastställs ersättningen av tingsrätten.
Lag (2008:282)
.
11 §
Om ett fondbolag har nära förbindelser med någon annan och detta hindrar en effektiv tillsyn av fondbolaget, får Finansinspektionen förelägga innehavare av aktier som medför att förbindelserna är nära att avyttra så stor del av aktierna att så inte längre är fallet.
Finansinspektionen får även besluta att den eller de som omfattas av ett föreläggande enligt första stycket inte får företräda aktierna vid stämman. I så fall ska bestämmelserna i 10 § tillämpas.
Lag (2008:282)
.
12 kap. Ingripanden
Ingripanden mot fondbolag och förvaringsinstitut samt vissa  fysiska personer
1 §
Om ett fondbolag eller ett förvaringsinstitut har  åsidosatt sina skyldigheter enligt denna lag, andra  författningar som reglerar bolagets eller institutets  verksamhet, fondbestämmelserna, bolagsordningen eller interna  instruktioner som har sin grund i en författning som reglerar  bolagets eller institutets verksamhet, ska Finansinspektionen  ingripa.
Finansinspektionen ska då utfärda ett föreläggande att inom  viss tid begränsa eller minska riskerna i verksamheten i  något avseende eller vidta någon annan åtgärd för att komma  till rätta med situationen, meddela ett förbud att verkställa  beslut eller genom att göra en anmärkning. Om ett fondbolags  överträdelse är allvarlig, ska bolagets tillstånd återkallas  eller, om det är tillräckligt, varning meddelas.
Lag (2016:892)
.
1 a §
Finansinspektionen ska ingripa mot någon som ingår i ett  fondbolags styrelse eller är dess verkställande direktör,  eller ersättare för någon av dem, om fondbolaget
1. har fått tillstånd att driva fondverksamhet genom att lämna  falska uppgifter eller på annat otillbörligt sätt,
2. tillhandahåller diskretionär portföljförvaltning i strid  med 1 kap. 4 §,
3. påbörjar marknadsföring av en av bolaget förvaltad  värdepappersfond i ett annat land inom EES innan en  underrättelse om detta gjorts hos Finansinspektionen i  enlighet med 2 kap. 15 c §,
4. inte uppfyller grundläggande krav på organisation och drift  av verksamheten enligt 2 kap. 17 § första stycket 1 eller 2  eller tredje stycket eller 17 f § eller föreskrifter som har  meddelats med stöd av 13 kap. 1 § 11 avseende dessa  bestämmelser,
5. åsidosätter sina skyldigheter eller på annat sätt  överträder det som anges om uppdragsavtal i någon av 4 kap. 4-6 §§ eller 7 § första stycket,
6. påbörjar förvaltning och marknadsföring av en  värdepappersfond utan att fondbestämmelserna godkänts enligt 
4 kap. 9 §,
7. vid upprepade tillfällen låter bli att upprätta eller  tillhandahålla informationsbroschyr, faktablad, årsberättelse  och halvårsberättelse i enlighet med 4 kap. 15-21 §§,
8. vid upprepade tillfällen placerar medel i en  värdepappersfond i strid med det som anges i någon av 5 kap. 
1, 3-22, 24 eller 25 §§ eller i föreskrifter som har meddelats  med stöd av 13 kap. 1 § 21, 22, 24 och 25 avseende dessa  bestämmelser,
9. inte uppfyller kraven på hantering av risker i 5 kap. 2 §  första eller andra stycket eller i föreskrifter som har  meddelats med stöd av 13 kap. 1 § 23 avseende dessa  bestämmelser,
10. i strid med 11 kap. 5 § första stycket låter bli att till  Finansinspektionen anmäla sådana förvärv och avyttringar som  avses där,
11. i strid med 11 kap. 5 § tredje stycket låter bli att till  Finansinspektionen anmäla namnen på de ägare som har ett  kvalificerat innehav av aktier i bolaget samt storleken på  innehavet,
12. har befunnits ansvarigt för en allvarlig, upprepad eller  systematisk överträdelse av lagen (2017:630) om åtgärder mot  penningtvätt och finansiering av terrorism eller föreskrifter  som har meddelats med stöd av den lagen, eller
13. har åsidosatt sina skyldigheter enligt någon av artiklarna 
5-10,  
11.1-11.10, 12-14, 16.1, 16.2, 17, 18.1, 18.2, 19.1, 19.3, 
19.4, 23-25,  
26.1-26.8, 27, 28.1-28.8, 29, 30.1-30.4, 31.12 eller 45 i  Europaparlamentets och rådets förordning (EU) 2022/2554.
Om en sådan person som anges i första stycket omfattas av  tillstånds- eller underrättelseskyldighet enligt 11 kap. 1  eller 4 § för förvärv eller avyttring av aktier i bolaget, ska  första stycket 10 och 11 inte gälla för den personen i fråga  om dessa aktier.
Ett ingripande enligt första stycket får ske bara om bolagets  överträdelse är allvarlig och den fysiska personen i fråga  uppsåtligen eller av grov oaktsamhet har orsakat  överträdelsen.
Ingripande får ske genom en eller båda av följande sanktioner:
1. beslut att personen i fråga under en viss tid, lägst tre  och högst tio år, eller, för upprepade allvarliga  överträdelser, permanent inte får vara styrelseledamot eller  verkställande direktör i ett fondbolag, eller ersättare för  någon av dem, eller
2. beslut om sanktionsavgift.
Lag (2024:1283)
.
1 b §
Finansinspektionen ska ingripa mot någon som ingår i  ett förvaringsinstituts styrelse eller är dess verkställande  direktör, eller ersättare för någon av dem, om  förvaringsinstitutet
1. låter bli att övervaka en värdepappersfonds penningsflöden  i strid med 3 kap. 5 §,
2. låter bli att förvara en värdepappersfonds tillgångar  eller på annat sätt överträder det som anges i 3 kap. 6 och 
7 §§, eller
3. låter bli att utföra sina övriga uppgifter i strid med 3  kap. 4 och 8 §§.
Ett ingripande enligt första stycket får ske endast om  institutets överträdelse är allvarlig och personen i fråga  uppsåtligen eller av grov oaktsamhet har orsakat  överträdelsen.
Ingripande sker genom beslut om sanktionsavgift.
Lag (2016:892)
.
2 §
Vid valet av sanktion ska Finansinspektionen ta hänsyn  till hur allvarlig överträdelsen är och hur länge den pågått.  Särskild hänsyn ska tas till överträdelsens art, skador som  uppstått och graden av ansvar.
Finansinspektionen får avstå från ingripande om en  överträdelse är ringa eller ursäktlig, om fondbolaget eller  förvaringsinstitutet gör rättelse eller om den fysiska  personen verkat för att bolaget eller institutet gör rättelse  eller om någon annan myndighet har vidtagit åtgärder mot  bolaget, institutet eller den fysiska personen och dessa  åtgärder bedöms tillräckliga.
Lag (2016:892)
.
2 a §
Utöver det som anges i 2 § ska i försvårande riktning  beaktas om fondbolaget, förvaringsinstitutet eller den  fysiska personen tidigare har begått en överträdelse. Vid  denna bedömning bör särskild vikt fästas vid om  överträdelserna är likartade och den tid som har gått mellan  de olika överträdelserna.
I förmildrande riktning ska beaktas om
1. bolaget, institutet eller den fysiska personen i väsentlig  mån genom ett aktivt samarbete har underlättat  Finansinspektionens utredning, och
2. bolaget eller institutet snabbt upphört med överträdelsen,  eller den fysiska personen snabbt verkat för att  överträdelsen ska upphöra, sedan den anmälts till eller  påtalats av Finansinspektionen.
Lag (2016:892)
.
3 §
Om någon som ingår i ett fondbolags styrelse eller är verkställande direktör inte uppfyller de krav som anges i 2 kap. 1 § 4, ska Finansinspektionen återkalla bolagets tillstånd. Detta får dock ske bara om inspektionen först har beslutat att påtala för fondbolaget att personen inte uppfyller kraven och han eller hon ändå finns kvar i styrelsen eller som verkställande direktör efter det att en av inspektionen bestämd tid på högst tre månader har gått ut.
I stället för att återkalla tillståndet, får Finansinspektionen besluta att en styrelseledamot eller verkställande direktör inte längre får vara det. Inspektionen får då förordna en ersättare. Ersättarens uppdrag gäller till dess bolaget har utsett en ny styrelseledamot eller verkställande direktör.
Det som sägs i första och andra styckena om verkställande direktör ska tillämpas även på en ersättare för verkställande direktör.
Lag (2008:282)
.
4 §
Finansinspektionen ska återkalla ett fondbolags tillstånd om bolaget
1. har fått tillståndet genom att lämna falska uppgifter eller på något annat otillbörligt sätt,
2. inte inom ett år från det att tillstånd beviljades har börjat driva sådan verksamhet som tillståndet avser,
3. har förklarat sig avstå från tillståndet, eller
4. under en sammanhängande tid av sex månader inte har drivit sådan verksamhet som tillståndet avser.
I de fall som avses i första stycket 1, 2 och 4 får i stället varning meddelas om det är tillräckligt.
Lag (2008:282)
.
4 a §
Innan Finansinspektionen återkallar tillståndet för ett fondbolag som förvaltar fondföretag som avses i 2 kap. 12 §
andra stycket eller 15 § andra stycket, ska inspektionen samråda med behörig myndighet i fondföretagets hemland.
Lag (2011:882)
.
5 §
Finansinspektionen ska omedelbart underrätta behöriga myndigheter i de andra länder inom EES där ett fondbolag marknadsför andelar i en värdepappersfond som bolaget förvaltar, när någon åtgärd enligt 1, 3 eller 4 § har vidtagits mot bolaget.
Lag (2011:882)
.
6 §
Om en behörig myndighet har underrättat  Finansinspektionen om att ett fondbolag eller ett  förvaringsinstitut överträtt föreskrifter som gäller i det  landet för sådana bolag eller institut, får inspektionen  vidta de åtgärder som anges i 1, 2 och 3 §§ mot bolaget eller  i 1 och 2 §§ mot institutet, om det föreligger någon  omständighet som avses där. Inspektionen ska underrätta den  behöriga myndigheten om vilka åtgärder som vidtas.
Lag (2016:892)
.
Sanktionsavgift
7 §
Om ett fondbolag har meddelats beslut om anmärkning eller  varning enligt 1 § får Finansinspektionen besluta att  fondbolaget ska betala en sanktionsavgift. Detsamma gäller om  fondbolaget har meddelats beslut om återkallelse eller  varning i ett fall som avses i 4 § första stycket 1.
Om ett förvaringsinstitut har meddelats beslut om anmärkning  enligt 1 §, får Finansinspektionen besluta att  förvaringsinstitutet ska betala en sanktionsavgift.
Lag (2016:892)
.
Avgiften tillfaller staten.
8 §
Sanktionsavgiften för ett fondbolag eller ett  förvaringsinstitut ska fastställas till högst det högsta av
1. ett belopp som per den 17 september 2014 i kronor  motsvarade fem miljoner euro,
2. tio procent av bolagets eller institutets omsättning  eller, i förekommande fall, motsvarande omsättning på  koncernnivå närmast föregående räkenskapsår, eller
3. två gånger den vinst som bolaget eller institutet gjort  till följd av regelöverträdelsen, om beloppet går att  fastställa.
Sanktionsavgiften får inte bestämmas till ett lägre belopp än 
5 000 kronor. Om överträdelsen har skett under fondbolagets  eller förvaringsinstitutets första verksamhetsår eller om  uppgifter om omsättningen annars saknas eller är  bristfälliga, får omsättningen uppskattas.
Avgiften tillfaller staten.
Lag (2017:645)
.
8 a §
Sanktionsavgiften för en fysisk person ska fastställas  till högst det högsta av
1. ett belopp som per den 17 september 2014 i svenska kronor  motsvarade fem miljoner euro,
2. två gånger den vinst som den fysiska personen erhållit  till följd av regelöverträdelsen, om beloppet går att  fastställa, eller
3. två gånger de kostnader som den fysiska personen undvikit  till följd av regelöverträdelsen, om beloppet går att  fastställa.
Avgiften tillfaller staten.
Lag (2016:892)
.
9 §
När sanktionsavgiftens storlek fastställs, ska särskild  hänsyn tas till sådana omständigheter som anges i 2 och 
2 a §§ samt till fondbolagets, förvaringsinstitutets eller  den fysiska personens finansiella ställning och, om det går  att fastställa, den vinst som fondbolaget,  förvaringsinstitutet eller den fysiska personen har erhållit  till följd av regelöverträdelsen eller de kostnader som  undvikits.
Lag (2016:892)
.
Sanktionsföreläggande
9 a §
Frågor om ingripanden mot fysiska personer för  överträdelser enligt 1 a eller 1 b § tas upp av  Finansinspektionen genom sanktionsföreläggande.
Ett sanktionsföreläggande innebär att den fysiska personen  föreläggs att inom en viss tid godkänna ett ingripande enligt 
1 a § fjärde stycket 1 eller 2 eller 1 b § tredje stycket som  är bestämt till tid eller belopp.
När föreläggandet har godkänts, gäller det som ett  domstolsavgörande som fått laga kraft. Ett godkännande som  görs efter den tid som angetts i föreläggandet är utan  verkan.
Lag (2016:892)
.
9 b §
Ett sanktionsföreläggande ska innehålla uppgift om
1. den fysiska person som föreläggandet avser,
2. överträdelsen och de omständigheter som behövs för att  känneteckna den,
3. de bestämmelser som är tillämpliga på överträdelsen, och
4. den sanktion som föreläggs personen.
Föreläggandet ska också innehålla en upplysning om att  ansökan om sanktion kan komma att ges in till domstol, om  föreläggandet inte godkänns inom den tid som  Finansinspektionen anger.
Lag (2016:892)
.
9 c §
Om ett sanktionsföreläggande inte har godkänts inom  angiven tid, får Finansinspektionen ansöka hos domstol om att  sanktion ska beslutas. En sådan ansökan ska göras hos den  förvaltningsrätt som är behörig att pröva ett överklagande av  Finansinspektionens beslut om ingripande mot fondbolaget  eller förvaringsinstitutet för samma överträdelse.
Prövningstillstånd krävs vid överklagande till kammarrätten.
Lag (2016:892)
.
9 d §
Ett sanktionsföreläggande enligt 9 a § är utan verkan,  om föreläggandet inte har delgetts den som det riktas mot inom  två år från den tidpunkt då överträdelsen ägde rum. I ett  sådant fall får inte heller någon sanktion enligt 9 c § första  stycket beslutas.
Lag (2023:827)
.
Förseningsavgift
10 §
Om ett fondbolag inte i tid lämnar de upplysningar som  det är skyldigt att göra enligt föreskrifter som har meddelats  med stöd av 13 kap. 1 § 32, får Finansinspektionen besluta att  bolaget ska betala en förseningsavgift på högst 
100 000 kronor.
Avgiften tillfaller staten.
Lag (2023:234)
.
Verkställighet av beslut om sanktionsavgift och  förseningsavgift
11 §
En sanktionsavgift eller förseningsavgift ska betalas  till Finansinspektionen inom trettio dagar efter det att ett  beslut om att ta ut avgiften fått laga kraft eller  sanktionsföreläggandet godkänts eller den längre tid som  anges i beslutet eller föreläggandet.
Lag (2016:892)
.
12 §
Finansinspektionens beslut om sanktionsavgift eller  förseningsavgift får verkställas enligt utsökningsbalkens  bestämmelser, om avgiften inte har betalats inom den tid som  anges i 11 §.
Lag (2016:892)
.
13 §
Om sanktionsavgiften eller förseningsavgiften inte  betalas inom den tid som anges i 11 §, ska Finansinspektionen  lämna den obetalda avgiften för indrivning. Bestämmelser om  indrivning av statliga fordringar finns i lagen (1993:891) om  indrivning av statliga fordringar m.m.
Lag (2016:892)
.
14 §
En sanktionsavgift eller förseningsavgift som har  beslutats faller bort i den utsträckning verkställighet inte  har skett inom fem år från det att beslutet fick laga kraft  eller sanktionsföreläggandet godkändes.
Lag (2016:892)
.
Ingripande mot förvaltningsbolag och fondföretag
15 §
Om ett förvaltningsbolag som driver verksamhet i Sverige efter anmälan enligt 1 kap. 6 § åsidosätter sina skyldigheter enligt denna lag eller andra författningar som reglerar bolagets verksamhet i Sverige eller fondbestämmelserna för en värdepappersfond som förvaltas enligt 1 kap. 6 b §, får Finansinspektionen förelägga bolaget att göra rättelse.
Om förvaltningsbolaget inte följer föreläggandet, ska Finansinspektionen underrätta behörig myndighet i bolagets hemland.
Om rättelse inte sker, får Finansinspektionen vidta sådana åtgärder som avses i 1 § andra stycket första meningen eller förbjuda förvaltningsbolaget att påbörja nya transaktioner i Sverige. Inspektionen får också besluta att bolaget inte längre får förvalta en värdepappersfond. Innan en åtgärd enligt detta stycke vidtas ska inspektionen underrätta behörig myndighet i bolagets hemland. I brådskande fall får inspektionen dock vidta en sådan åtgärd utan föregående föreläggande enligt första stycket eller underrättelse till hemlandsmyndigheten. Denna, Europeiska kommissionen och Europeiska värdepappers- och marknadsmyndigheten ska då underrättas så snart som möjligt.
Om Finansinspektionen har vidtagit en åtgärd enligt tredje stycket utan föregående föreläggande eller underrättelse till hemlandsmyndigheten och kommissionen därefter har beslutat att åtgärden ska undanröjas, ska inspektionen göra det.
Lag (2012:191)
.
16 §
Om ett förvaltningsbolag som driver verksamhet i Sverige efter anmälan enligt 1 kap. 6 § har fått sitt verksamhetstillstånd återkallat i hemlandet, ska Finansinspektionen genast förbjuda bolaget att påbörja nya transaktioner i Sverige.
Lag (2008:282)
.
17 §
Om ett fondföretag som driver verksamhet i Sverige enligt 1 kap. 7 § åsidosätter sina skyldigheter enligt denna lag eller andra författningar som reglerar företagets verksamhet i Sverige, får Finansinspektionen förelägga företaget att göra rättelse. Om rättelse inte sker, får inspektionen förbjuda företaget att påbörja nya transaktioner i Sverige.
Finansinspektionen ska underrätta behörig myndighet i företagets hemland om åtgärder som vidtagits med stöd av denna paragraf.
Lag (2011:882)
.
17 a §
Om Finansinspektionen har skäl att anta att ett fondföretag som driver verksamhet i Sverige enligt 1 kap. 7 §
vid marknadsföringen åsidosätter sina skyldigheter enligt Europaparlamentets och rådets direktiv 2009/65/EG i annat fall än som avses i 17 §, ska Finansinspektionen underrätta behörig myndighet i företagets hemland.
Om rättelse inte sker och detta innebär att investerares intressen i Sverige skadas, får Finansinspektionen förelägga fondföretaget att göra rättelse eller förbjuda fondföretaget att påbörja nya transaktioner i Sverige. Innan en sådan åtgärd vidtas ska Finansinspektionen underrätta behörig myndighet i företagets hemland. Europeiska kommissionen och Europeiska värdepappers- och marknadsmyndigheten ska omedelbart underrättas när en sådan åtgärd vidtagits.
Lag (2012:191)
.
18 §
Har upphävts genom
lag (2013:563)
.
Ingripande mot den som saknar tillstånd m.m.
19 §
Om någon driver sådan verksamhet som omfattas av denna  lag utan att vara berättigad till det, ska Finansinspektionen  förelägga denne att upphöra med verksamheten.
Om det är osäkert om lagen är tillämplig på en viss  verksamhet, får inspektionen förelägga den som driver  verksamheten att lämna de upplysningar om verksamheten som  inspektionen behöver för att bedöma om så är fallet.
Ett föreläggande enligt denna paragraf som avser ett  utländskt företag får riktas mot såväl företaget som den som  i Sverige är verksam för företagets räkning.
Finansinspektionen får även ingripa mot någon som driver  fondverksamhet utan att vara berättigad till det genom beslut  om sanktionsavgift enligt bestämmelserna i detta kapitel.
Lag (2016:892)
.
Vite
20 §
Ett föreläggande eller förbud enligt denna lag får förenas med vite.
Lag (2008:282)
.
13 kap. Bemyndiganden
1 §
Regeringen eller den myndighet som regeringen bestämmer  får meddela föreskrifter om
1. vilka åtgärder ett fondbolag ska vidta om det tar emot  medel med redovisningsskyldighet enligt 1 kap. 4 § eller 
7 kap. 1 §,
2. hur ett förvaltningsbolag eller fondföretag ska  tillhandahålla information om de uppgifter som avses i 1 kap. 
6 c § första stycket och 8 § första stycket,
3. på vilket språk ett förvaltningsbolag eller fondföretag ska  tillhandahålla funktionerna i 1 kap. 6 c § första stycket och 
8 § första stycket,
4. på vilket språk ett fondföretag ska tillhandahålla  information enligt 1 kap. 9 § första stycket 1 och 2 och 9 a §  första stycket,
5. hur ett fondföretag ska offentliggöra avsikten att upphöra  med marknadsföringen av andelar i företaget enligt 1 kap. 9 §  första stycket 2,
6. hur medel för distanskommunikation får användas när ett  fondföretag som har upphört med marknadsföring i Sverige av  andelar i företaget ska tillhandahålla kvarvarande andelsägare  här i landet information enligt 1 kap. 9 a § första stycket,
7. vilka poster som får räknas in i startkapitalet enligt 
2 kap. 4 §,
8. vilka poster som får räknas in i egna medel enligt 2 kap. 
8-10 §§,
9. på vilket språk underrättelsen enligt 2 kap. 15 c § första  stycket ska skrivas,
10. hur fondbolaget ska offentliggöra handlingarna enligt 
2 kap. 15 c § fjärde stycket,
11. vad ett fondbolag ska iaktta för att uppfylla  skyldigheterna i 2 kap. 17 § första stycket 1 och 2 och tredje  stycket, 17 c och 17 f §§,
12. vilka åtgärder ett fondbolag ska vidta för att uppfylla de  krav som följer av 2 kap. 17 g §,
13. hur uppgifter enligt 2 kap. 19 a § första stycket och 20 §  första stycket ska lämnas,
14. vilken information som ska lämnas i underrättelsen till  andelsägare enligt 4 kap. 9 a § och på vilket sätt  underrättelsen ska lämnas,
15. villkor som en andelsklass får vara förenad med enligt 
4 kap. 10 § andra stycket 2 och under vilka förutsättningar en  andelsklass får vara förenad med ett visst villkor,
16. utformningen och tillämpningen av metoder för justerat  fondandelsvärde enligt 4 kap. 10 b § och vilka krav som ska  uppfyllas när ett justerat fondandelsvärde beräknas och  används,
17. tillhandahållande av informationsbroschyr och faktablad  enligt 4 kap. 20 §,
18. på vilket språk informationen enligt 4 kap. 20 § ska  tillhandahållas,
19. hur volatiliteten i skillnaden mellan fondens avkastning  och jämförelseindexets avkastning enligt 4 kap. 26 § ska  beräknas,
20. hur informationen enligt 4 kap. 28 § ska presenteras,
21. kriterier för de finansiella tillgångar som medel i en  värdepappersfond får placeras i enligt 5 kap. 1 § andra  stycket första meningen,
22. vilka tekniker och instrument ett fondbolag får använda  enligt 5 kap. 1 § tredje stycket samt villkor och gränser för  sådan användning,
23. det system för riskhantering ett fondbolag ska ha enligt 
5 kap. 2 § första och andra styckena,
24. kriterier för indexfonder enligt 5 kap. 7 §,
25. beräkning av exponeringar enligt 5 kap. 13 och 14 §§,
26. på vilket sätt underrättelsen till andelsägarna enligt 
5 a kap. 7 § ska lämnas,
27. vilka fel och försummelser som ska rapporteras enligt 
5 a kap. 18 §,
28. förutsättningar för överföring av finansiella instrument  och förvaltning enligt 5 a kap. 37 och 46 §§,
29. vilka åtgärder ett fondbolag ska vidta för att uppfylla de  krav som följer av bestämmelserna i 7 kap. 3 §,
30. vad informationen enligt 8 kap. 8 § ska innehålla, hur den  ska utformas, på vilket sätt den ska tillhandahållas och vad  som ska bifogas informationen,
31. på vilket språk de handlingar som ska lämnas tillsammans  med ansökan enligt 8 kap. 19 § ska upprättas,
32. vilka upplysningar fondbolag, förvaltningsbolag,  fondföretag samt förvaringsinstitut ska lämna till  Finansinspektionen enligt 10 kap. 2 § första stycket och när  upplysningarna ska lämnas, och
33. sådana avgifter som avses i 10 kap. 11 §.
Lag (2025:175)
.
2 §
Regeringen får meddela föreskrifter om handläggningen av tillståndsärenden enligt 11 kap. 1, 3 och 3 a §§.
Lag (2011:882)
.
14 kap. Överklagande
1 §
Finansinspektionens beslut enligt 10 kap. 10 § samt 
12 kap. 9 a § och 19 § andra stycket får inte överklagas.
Andra beslut av Finansinspektionen enligt denna lag får  överklagas till allmän förvaltningsdomstol.
Prövningstillstånd krävs vid överklagande till  kammarrätten.
Finansinspektionen får bestämma att ett beslut om  förbud, föreläggande eller återkallelse ska gälla  omedelbart.
Lag (2018:815)
.
2 §
Om Finansinspektionen i ett ärende om tillstånd enligt 1 kap. 4 eller 5 § inte meddelar beslut inom sex månader från det att ansökan gavs in, ska inspektionen underrätta sökanden om skälen för detta. Sökanden får därefter begära förklaring av domstol att ärendet onödigt uppehålls.
Om Finansinspektionen inte lämnar över en underrättelse som avses i 2 kap. 12 § till behörig myndighet i utlandet inom två månader från det att underrättelsen togs emot och inte heller inom samma tid meddelar beslut enligt 2 kap. 13 §
fjärde stycket, ska inspektionen underrätta sökanden om skälen för detta. Sökanden får därefter begära förklaring av domstol att ärendet onödigt uppehålls.
En begäran om en förklaring som avses i första eller andra stycket ska göras hos allmän förvaltningsdomstol.
Prövningstillstånd krävs vid överklagande till kammarrätten.
Om Finansinspektionen inte har meddelat ett beslut som avses i första stycket inom sex månader från det att en förklaring har lämnats, ska ansökan anses ha avslagits. Om en underrättelse som avses i andra stycket inte har lämnats över inom två månader från det att en förklaring har lämnats, ska beslut enligt 2 kap. 13 § fjärde stycket anses ha meddelats.
Lag (2013:105)
.
Övergångsbestämmelser
2004:46
Föreskrifter om ikraftträdande av denna lag meddelas i lagen
(2004:47) om införande av lagen (2004:46) om investeringsfonder.
2007:562
1. Denna lag träder i kraft den 1 november 2007.
2. Fondbolag som vid ikraftträdandet av denna lag har tillstånd att förvalta någon annans finansiella instrument enligt 1 kap.
4 § skall anses ha tillstånd för portföljförvaltning avseende finansiella instrument enligt samma paragraf och att lämna investeringsråd enligt 7 kap. 1 § första stycket 3.
2008:282
1. Denna lag träder i kraft den 23 juli 2008.
2. En fråga om ingripande enligt 12 kap. bedöms enligt äldre bestämmelser, om någon omständighet som föranleder frågan om ingripande hänför sig till tiden före ikraftträdandet av denna lag. Detta gäller dock inte om en tilllämpning av de nya bestämmelserna skulle leda till ett mindre strängt ingripande.
2011:882
1. Denna lag träder i kraft den 1 augusti 2011.
2. Ett fondföretag som vid lagens ikraftträdande driver verksamhet som inte fordrar tillstånd enligt äldre lydelse av 1 kap. 9 §, men för vilken tillstånd krävs enligt den nya lydelsen av paragrafen, får fortsätta att driva verksamheten fram till den 31 december 2011 eller, om en ansökan om tillstånd dessförinnan har getts in, till dess att ansökan har prövats slutligt.
3. För investeringsfonder vars fondbestämmelser har godkänts senast den 31 juli 2011 får äldre bestämmelser om faktablad tillämpas fram till den 1 juli 2012. För sådana investeringsfonder behöver faktabladet inte upprättas enligt bestämmelserna i kommissionens förordning (EU) nr 583/2010 förrän den 1 juli 2012.
4. Bestämmelserna i 5 a kap. 9, 16 och 20 §§ ska inte gälla för specialfonder vars placeringsinriktning innebär att fondens medel placeras i en viss investeringsfond enligt 6 kap. 3 § och vars fondbestämmelser har godkänts av Finansinspektionen före ikraftträdandet. Om fondbestämmelserna ändras efter ikraftträdandet så att specialfondens medel ska placeras i en annan investeringsfond, ska dock bestämmelserna gälla.
5. I fråga om ansökningar om tillstånd enligt 2 kap. 1 § eller 11 kap. 1 § som har kommit in till Finansinspektionen före lagens ikraftträdande ska äldre bestämmelser gälla.
6. Den som vid lagens ikraftträdande innehar aktier i ett fondbolag i sådan omfattning att han eller hon skulle ha varit skyldig att ansöka om tillstånd enligt 11 kap. 1 § första stycket om aktierna hade förvärvats efter lagens ikraftträdande ska, om tillstånd inte tidigare har meddelats, anmäla sitt innehav till Finansinspektionen senast den 1 november 2011.
7. En fråga om ingripande enligt 12 kap. 15 eller 17 a §
bedöms enligt äldre bestämmelser om någon omständighet som föranleder frågan om ingripande hänför sig till tiden före ikraftträdandet av denna lag. Detta gäller dock inte om en tillämpning av de nya bestämmelserna skulle leda till ett mindre strängt ingripande.
2013:563
1. Denna lag träder i kraft den 22 juli 2013.
2. Fondbolag, värdepappersbolag och svenska kreditinstitut som vid ikraftträdandet av denna lag har tillstånd att driva verksamhet avseende specialfonder får, om en ansökan om tillstånd som AIF-förvaltare enligt lagen (2013:561) om förvaltare av alternativa investeringsfonder har getts in till Finansinspektionen senast den 22 juli 2014, fortsätta att driva denna verksamhet enligt äldre bestämmelser till dess att ansökan har prövats slutligt. Om tillstånd vägras, ska bolaget eller institutet upphöra med verksamheten.
3. Ett värdepappersbolag eller svenskt kreditinstitut som vid ikraftträdandet av denna lag förvaltar en specialfond får, efter Finansinspektionens tillstånd, överlåta förvaltningen av fonden till en AIF-förvaltare om överlåtelsen sker och AIF-förvaltaren har tillstånd enligt lagen (2013:561) om förvaltare av alternativa investeringsfonder senast den 22 juli 2014 eller, om AIF-förvaltaren är etablerad i ett annat land inom EES, överlåtelsen sker och AIF-förvaltaren har tillstånd enligt Europaparlamentets och rådets direktiv 2011/61/EU senast den 22 juli 2014. För sådana överlåtelser gäller äldre bestämmelser i 9 kap. 4 och 5 §§ lagen (2004:46)
om investeringsfonder.
4. Ett förvaltningsbolag som vid ikraftträdandet av denna lag har tillstånd att driva verksamhet från filial i Sverige enligt 1 kap. 8 § lagen (2004:46) om investeringsfonder får, om en ansökan om tillstånd enligt lagen (2013:561) om förvaltare av alternativa investeringsfonder har getts in till Finansinspektionen senast den 22 juli 2014, fortsätta att driva denna verksamhet enligt äldre bestämmelser till dess att ansökan har prövats slutligt. Om tillstånd vägras, ska förvaltningsbolaget upphöra med verksamheten.
5. Ett fondföretag som vid ikraftträdandet av denna lag har tillstånd att marknadsföra andelar i företaget i Sverige enligt 1 kap. 9 § lagen (2004:46) om investeringsfonder får, om en ansökan om tillstånd enligt lagen (2013:561) om förvaltare av alternativa investeringsfonder har getts in till Finansinspektionen senast den 22 juli 2014, fortsätta att driva denna verksamhet enligt äldre bestämmelser till dess att ansökan har prövats slutligt. Om tillstånd vägras, ska fondföretaget upphöra med verksamheten.
2015:823
1. Denna lag träder i kraft den 1 januari 2016.
2. Lagen tillämpas första gången för det räkenskapsår som  inleds närmast efter den 31 december 2015.
2016:436
1. Denna lag träder i kraft den 17 juni 2016.
2. För ett uppdrag som revisor som vid ikraftträdandet har  innehafts i mer än tre år ska den tid som anges i 2 kap. 
3 c § andra stycket första meningen räknas från den  årsstämma som hållits tre år före ikraftträdandet.
2016:892
1. Denna lag träder i kraft den 1 november 2016.
2. Bestämmelserna om information om ersättningspolicy i  informationsbroschyr och faktablad i 4 kap. 15 och 16 a §§  ska tillämpas från och med den 1 januari 2017.
3. Äldre föreskrifter gäller för överträdelser som ägt rum  före ikraftträdandet.
2017:645
1. Denna lag träder i kraft den 1 augusti 2017.
2. Äldre bestämmelser gäller för överträdelser som inträffat  före ikraftträdandet.
2017:1143
1. Denna lag träder i kraft den 1 januari 2018.
2. Bestämmelserna i 4 kap. 24 § tredje och fjärde styckena  tillämpas första gången i fråga om årsberättelsen för det  räkenskapsår som inleds närmast efter den 31 december 2017.
2018:542
1. Denna lag träder i kraft den 1 juli 2018 i fråga om 2 kap. 
17 g §, 4 kap. 10 §, 12 kap. 1 a och 10 §§ och 13 kap. 1 §  och i övrigt den 21 juli 2018.
2. Ett fondbolag eller ett förvaltningsbolag som den 21 juli 
2018 förvaltar en värdepappersfond vars fondbestämmelser har  godkänts av Finansinspektionen och för vilken det även krävs  auktorisation enligt Europaparlamentets och rådets förordning 
(EU) 2017/1131, får fortsätta förvalta fonden till och med  den 21 januari 2019. För att fortsätta förvalta fonden efter  det datumet krävs auktorisation enligt den förordningen. Om  en ansökan om auktorisation har getts in till  Finansinspektionen senast den 21 januari 2019, får  fondbolaget eller förvaltningsbolaget dock fortsätta förvalta  fonden till dess att ansökan har prövats slutligt.
2019:287
1. Denna lag träder i kraft den 10 juni 2019.
2. En årlig redogörelse enligt 2 kap. 17 i § ska hållas  tillgänglig första gången 2020.
2019:540
1. Denna lag träder i kraft den 1 januari 2020.
2. Bestämmelserna i 4 kap. 28 § tillämpas i fråga om  årsberättelsen första gången för det räkenskapsår som inleds  närmast efter den 31 december 2019.
2021:105
1. Denna lag träder i kraft den 10 mars 2021.
2. Den upphävda 4 kap. 24 § ska fortfarande gälla för  information i en årsberättelse som lämnas före den 1 januari 
2023.
2023:234
1. Denna lag träder i kraft den 1 juli 2023.
2. Ett fondbolag eller ett förvaltningsbolag som förvaltar en  värdepappersfond och som vid utgången av juni 2023 tillämpar  justerat försäljnings- och inlösenpris för fondandelarna ska  få fortsätta att göra det
- fram till den 31 december 2023, eller
- om en ansökan om ändring av fondbestämmelser som avser  bestämmelserna i 4 kap. 8 § andra stycket 7 i den nya lydelsen  har getts in före den 31 december 2023, till dess att ansökan  har prövats slutligt eller till den senare tidpunkt som  Finansinspektionen bestämmer.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.