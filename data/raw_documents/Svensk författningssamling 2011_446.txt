Title: Förordning (2011:446) med instruktion för Finanspolitiska rådet
SFS Number: Svensk författningssamling 2011:446
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011446-med-instruktion-for_sfs-2011-446/
Source Link: http://rkrattsbaser.gov.se/sfst?bet=2011:446
Amendment Register Link: http://rkrattsbaser.gov.se/sfsr?bet=2011:446
Ministry/Authority: Finansdepartementet E2
Issued: 2011-04-28
Metadata: {"Utfärdad": "2011-04-28", "Ändrad": "t.o.m. SFS 2023:682"}

==================================================

Förordning (2011:446) med instruktion för Finanspolitiska rådet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:446
Departement/myndighet
:   
Finansdepartementet E2
Utfärdad
:   
2011-04-28
Ändrad
:   
t.o.m. SFS 2023:682
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Finanspolitiska rådet har till uppgift att sköta administrativa och handläggande uppgifter åt ett särskilt råd som ska finnas vid myndigheten.
Ledning
2 §
Myndigheten leds av en myndighetschef.
Organisation
2 a §
Konjunkturinstitutet får upplåta lokaler och utföra  administrativa uppgifter åt myndigheten enligt överenskommelse  mellan myndigheterna. Förordning (2023:682).
Anställningar och uppdrag
3 §
Kanslichefen är myndighetschef.
Det särskilda rådet
Sammansättning
4 §
Rådet ska bestå av högst sex ledamöter. En av ledamöterna är ordförande och en är vice ordförande.
Uppgifter
5 §
Rådet ska följa upp och bedöma måluppfyllelsen i finanspolitiken och i den ekonomiska politik som regeringen föreslår och riksdagen beslutar om och därmed bidra till en ökad öppenhet och tydlighet kring den ekonomiska politikens syften och effektivitet.
6 §
Rådet ska, med utgångspunkt i den ekonomiska  vårpropositionen och budgetpropositionen, bedöma om  finanspolitiken är förenlig med långsiktigt hållbara  offentliga finanser och de budgetpolitiska målen, särskilt  överskottsmålet och utgiftstaket, men också skuldankaret och  vid behov det kommunala balanskravet. Rådet ska även bedöma  hur finanspolitikens inriktning förhåller sig till  konjunkturutvecklingen.
Om rådet vid sin bedömning av finanspolitiken konstaterar att  det finns en tydlig avvikelse från överskottsmålet, ska rådet  även bedöma de skäl som regeringen anfört för avvikelsen samt  överväga och redogöra för i vilken takt en återgång till  målet bör ske. Förordning (2017:1316).
7 §
Rådet ska även, med utgångspunkt i den ekonomiska  vårpropositionen och budgetpropositionen, utvärdera  regeringens prognoser för ekonomins utveckling samt  redovisningen till riksdagen av de offentliga finanserna och  kostnaderna för reformförslag.
Utvärderingen av prognoserna och redovisningen ska ske i  enlighet med artikel 4.6 i rådets direktiv 2011/85/EU av den 
8 november 2011 om krav på medlemsstaternas budgetramverk, i  den ursprungliga lydelsen. Förordning (2017:1316).
8 §
Rådet får
1. med utgångspunkt i den ekonomiska vårpropositionen och  budgetpropositionen bedöma om finanspolitiken ligger i linje  med vad som krävs för en god, långsiktigt uthållig tillväxt  och om politiken leder till en långsiktigt hållbar hög  sysselsättning,
2. granska tydligheten i den ekonomiska vårpropositionen och  budgetpropositionen, särskilt med avseende på angivna grunder  för den ekonomiska politiken samt skälen för förslag till  åtgärder, och
3. analysera finanspolitikens effekter på välfärdens  fördelning på kort och lång sikt. Förordning (2017:1316).
9 §
Rådet ska vidare verka för en ökad offentlig diskussion i samhället om den ekonomiska politiken.
Beslutförhet
10 §
Rådet är beslutfört när minst fem av ledamöterna, bland dem ordförande eller vice ordförande, är närvarande.
Förordnande
11 §
Ordföranden, vice ordföranden och andra ledamöter utses  av regeringen efter förslag från rådets valberedning.  Förordnandena ges för en bestämd tid, högst sex år i följd  för ordförande och högst tre år i följd för övriga ledamöter.  En ledamot som inte är ordförande och som föreslås bli  ordförande får förordnas för ytterligare högst tre år.
Valberedningen ska lämna förslag som möjliggör att det inom  rådet finns ledamöter som har en hög vetenskaplig kompetens  inom ämnesområdet ekonomi och ledamöter som har praktisk  erfarenhet av ekonomisk-politiskt arbete. Jämn könsfördelning  ska eftersträvas. Valberedningens förslag ska ges in till  regeringen senast tre månader innan förordnandena går ut.
Förordning (2017:1316).
Valberedning
11 a §
Valberedningen består av myndighetscheferna för  Konjunkturinstitutet, Statistiska centralbyrån och Institutet  för arbetsmarknads- och utbildningspolitisk utvärdering samt  två andra ledamöter som utses av regeringen för en bestämd  tid.
Valberedningen är beslutsför när samtliga ledamöter är  närvarande.
Finanspolitiska rådet ska bistå valberedningen i dess  arbete. Förordning (2017:1316).
Rapportering
12 §
Det särskilda rådet ska senast den 15 maj varje år lämna en rapport till myndigheten. De år när val hålls till Europaparlamentet ska dock rapporten lämnas senast den 10 maj.
I rapporten ska rådet redovisa de analyser och bedömningar som rådet har gjort. Eventuellt avvikande meningar bland ledamöterna ska framgå av rapporten.
Myndigheten ska samma dag lämna det särskilda rådets rapport med eget yttrande till regeringen.
13 §
Har upphävts genom förordning (2022:553).
Undantag från myndighetsförordningen
14 §
Följande bestämmelser i myndighetsförordningen (2007:515)
ska inte tillämpas på myndigheten:
7 § om medverkan i EU-arbetet och annat internationellt samarbete,
20 § om föredragning av ärenden, och
29 § om ärendeförteckning till Justitiekanslern.
Övergångsbestämmelser
2017:1316
Denna förordning träder i kraft den 1 juli 2018 i fråga om 11  och 11 a §§ och i övrigt den 1 februari 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.