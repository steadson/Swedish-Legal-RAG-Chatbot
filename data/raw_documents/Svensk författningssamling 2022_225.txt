Title: Förordning (2022:225) om statligt stöd till produktion av viss biogas
SFS Number: Svensk författningssamling 2022:225
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022225-om-statligt-stod-till_sfs-2022-225/
Source Link: http://rkrattsbaser.gov.se/sfst?bet=2022:225
Amendment Register Link: http://rkrattsbaser.gov.se/sfsr?bet=2022:225
Ministry/Authority: Klimat- och näringslivsdepartementet RSE
Issued: 2022-03-24
Metadata: {"Utfärdad": "2022-03-24", "Ändrad": "t.o.m. SFS 2023:596"}

==================================================

Förordning (2022:225) om statligt stöd till produktion av viss biogas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:225
Departement/myndighet
:   
Klimat- och näringslivsdepartementet RSE
Utfärdad
:   
2022-03-24
Ändrad
:   
t.o.m. SFS 2023:596
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens innehåll
1 §
I denna förordning finns bestämmelser om statligt stöd som  Statens energimyndighet får lämna till företag för produktion  av biogas.
2 §
Förordningen är meddelad med stöd av 8 kap. 7 §  regeringsformen.
Ord och uttryck
3 §
I denna förordning betyder
1. biogas: ett gasformigt bränsle som producerats av biomassa  och vars energiinnehåll till övervägande del härrör från  metan,
2. biometan: biogas som uppgraderats till en sådan kvalitet  som krävs för inmatning på ett distributionsnät för metan.
I övrigt har ord och uttryck i förordningen samma betydelse  som i kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget.
Förutsättningar för stöd
4 §
Stöd enligt denna förordning får, om det finns medel,  lämnas som ett driftsstöd i enlighet med de villkor som  föreskrivs i kapitel I och artikel 43 i kommissionens  förordning (EU) nr 651/2014.
5 §
Stöd får lämnas för produktion av biogas som
1. uppgraderas till biometan, med högst 30 öre per  kilowattimme producerad biogas, eller
2. uppgraderas till biometan och sedan omvandlas till  vätskeform, med högst 45 öre per kilowattimme producerad  biogas.
Stöd får också lämnas för produktion av biogas för den andel  som kan antas vara producerad av stallgödsel, med högst 40 öre  per kilowattimme producerad biogas.
Om biogas som kan antas vara producerad av stallgödsel  uppgraderas till biometan eller uppgraderas till biometan och  sedan omvandlas till vätskeform, får stöd lämnas enligt både  första och andra styckena. Förordning (2023:596).
6 §
Stöd får inte lämnas för produktion av biogas från
1. deponier, och
2. anläggningar som saknar inkopplad utrustning för att bränna  gas som inte kan tas tillvara vid överproduktion eller  driftsstörning. Förordning (2023:596).
7 §
Stöd får inte lämnas till ett företag som vid tidpunkten  för beslutet är föremål för betalningskrav på grund av ett  beslut av Europeiska kommissionen som förklarar ett stöd från  en svensk stödgivare olagligt och oförenligt med den inre  marknaden. Förordning (2023:596).
8 §
Har upphävts genom förordning (2023:596).
9 §
Om uppgifter om ett stöd till ett företag ska  offentliggöras enligt artikel 9 i kommissionens förordning 
(EU) nr 651/2014, får stödet endast beviljas om företaget  samtycker till offentliggörandet.
Prövning av stödärenden
10 §
Statens energimyndighet prövar frågor om stöd enligt  denna förordning.
11 §
En ansökan om stöd ska vara skriftlig och ges in till  Statens energimyndighet senast den 15 december året före varje  produktionsår.
Ansökan ska innehålla de handlingar och uppgifter som  myndigheten behöver för att kunna pröva ansökan.
Förordning (2023:596).
Beslut om stöd
12 §
Ett beslut om stöd ska innehålla villkor om att  stödmottagaren, på begäran av Statens energimyndighet, ska  lämna de uppgifter som krävs för uppföljning och utvärdering  av stödet. Beslutet ska även innehålla de övriga villkor som  behövs för att tillgodose syftet med stödet.
Utbetalning av stöd
13 §
Stöd får lämnas i förskott för den beräknade mängd biogas  som utifrån den sökandes uppgifter sannolikt kommer att  produceras under produktionsåret.
De mängder biogas som har producerats enligt 5 § ska  kontrolleras i efterhand. Förordning (2023:596).
14 §
Har upphävts genom förordning (2023:596).
15 §
Har upphävts genom förordning (2023:596).
Återbetalning och återkrav
16 §
En stödmottagare är återbetalningsskyldig för stöd om
1. sökanden genom oriktiga uppgifter eller på något annat sätt  har orsakat att stödet beviljats felaktigt eller med ett för  högt belopp,
2. stödet av någon annan orsak har beviljats felaktigt eller  med ett för högt belopp och mottagaren borde ha insett detta,
3. villkoren för stödet inte har följts, eller
4. det vid kontroll av de mängder biogas som har producerats  enligt 5 § visar sig att för mycket stöd har betalats ut.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att ett beslut om återkrav enligt 17 § har  fattats och efter en räntesats som vid varje tidpunkt  överstiger statens utlåningsränta med två procentenheter.
Förordning (2023:596).
17 §
Om en stödmottagare är återbetalningsskyldig enligt 16 §,  ska Statens energimyndighet besluta att helt eller delvis  kräva tillbaka stödet tillsammans med ränta. Kravet eller  räntan får helt eller delvis sättas ned om det finns särskilda  skäl.
Offentliggörande, rapportering och registerföring
18 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
19 §
Statens energimyndighet får meddela föreskrifter om  verkställigheten av denna förordning.
Överklagande
20 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 17 § får dock inte överklagas.  Förordning (2023:596).
Övergångsbestämmelser
2022:225
1. Denna förordning träder i kraft den 1 maj 2022.
2. För 2022 ska stöd enligt 13 § avse produktionen av biogas  från den 1 juli 2022 till och med den 31 december 2022.
3. Genom förordningen upphävs
a) förordningen (2009:938) om statligt stöd till åtgärder för  produktion, distribution och användning av biogas och andra  förnybara gaser, och
b) förordningen (2018:1501) om statligt stöd till produktion  av biogas som ska användas som biodrivmedel.
4. De upphävda förordningarna gäller dock fortfarande för stöd  som beviljats före ikraftträdandet.
2023:596
1. Denna förordning träder i kraft den 15 november 2023.
2. Förordningen tillämpas första gången i fråga om stöd som  avser produktionsåret 2024.
3. Äldre föreskrifter gäller fortfarande för stöd som avser  produktion av biogas före den 1 januari 2024.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.