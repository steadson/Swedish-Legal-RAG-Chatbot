Title: Lag (2003:367) om lastning och lossning av bulkfartyg
SFS Number: Svensk författningssamling 2003:367
URL: https://www.riksdagen.se/sv/dokument-och-lagar/dokument/svensk-forfattningssamling/lag-2003367-om-lastning-och-lossning-av_sfs-2003-367/
Source Link: http://rkrattsbaser.gov.se/sfst?bet=2003:367
Amendment Register Link: http://rkrattsbaser.gov.se/sfsr?bet=2003:367
Ministry/Authority: Landsbygds- och infrastrukturdepartementet RSIB TM
Issued: 2003-06-05
Metadata: {"Utfärdad": "2003-06-05", "Ändrad": "t.o.m. SFS 2015:440"}

==================================================

Lag (2003:367) om lastning och lossning av bulkfartyg
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:367
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2003-06-05
Ändrad
:   
t.o.m. SFS 2015:440
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag gäller
1. alla bulkfartyg, oavsett i vilken stat de är registrerade, som anlöper en terminal för att lasta eller lossa fasta bulklaster, och
2. alla terminaler som anlöps av sådana bulkfartyg.
Lagen skall dock inte tillämpas
1. på terminaler som endast i undantagsfall används för lastning och lossning av fasta bulklaster, eller
2. när lastning och lossning sker endast med bulkfartygets egen utrustning.
Definitioner
2 §
I lagen används beteckningar med följande betydelse.
Beteckning                      Betydelse
1974 års SOLAS-konvention       Den internationella konventionen om
säkerheten för människoliv till sjöss
samt därtill hörande protokoll och
ändringar.
BLU-koden                       Koden för säker lastning och lossning
av bulkfartyg såsom den återges i
bilagan till IMO:s resolution
A.862(20).
Bulkfartyg                      - Ett fartyg som är byggt med enkelt
däck, toppvingar och hoppertankar i
lastrummen, och som huvudsakligen är
avsett att frakta fasta bulklaster,
eller
- ett malmfartyg, dvs. ett havsgående
fartyg med enkelt däck med två
längsgående skott och dubbel botten i
hela lastlådan, och som är avsett att
frakta malm endast i de mellersta
lastrummen, eller
- ett kombinationsfartyg enligt
definitionen i regel II-2/3.27
i 1974 års SOLAS-konvention.
IMO                             Förenta Nationernas Internationella
Sjöfartsorganisation
Fast bulklast                   Fast bulklast enligt definitionen i
regel XII/1.4 i 1974 års SOLAS-
konvention, med undantag av spannmål
enligt definitionen i regel VI/8.2 i
1974 års SOLAS-konvention.
Terminal                        Varje fast, flytande eller rörlig
anläggning som är utrustad och används
för att lasta eller lossa fasta
bulklaster i eller ur bulkfartyg.
Terminaloperatör                Ägaren av en terminal eller den
fysiska eller juridiska person till
vilken ägaren har överlämnat ansvaret
för den lastning och lossning av ett
enskilt bulkfartyg som utförs vid
terminalen.
Terminalrepresentant            Den person som utsetts av
terminaloperatören att ha det
övergripande ansvaret för och rätten
att vid terminalen kontrollera
lastningen eller lossningen av ett
enskilt bulkfartyg.
Erkänd organisation             En organisation som erkänts i enlighet
med Europaparlamentets och rådets
förordning (EG) nr 391/2009 av den
23 april 2009 om gemensamma regler och
standarder för organisationer som
utför inspektioner och utövar tillsyn
av fartyg.
Flaggstatens administration     De behöriga myndigheterna i den stat
vars flagg bulkfartyget har rätt att
föra.
Behörig myndighet               En nationell, regional eller lokal
myndighet i en medlemsstat som enligt
den nationella lagstiftningen har
befogenhet att tillämpa och verkställa
kraven i Europaparlamentets och rådets
direktiv 2001/96/EG om fastställande
av harmoniserade krav och förfaranden
för säker lastning och lossning av
bulkfartyg, senast ändrat genom
Europaparlamentets och rådets direktiv
2002/84/EG6.
Lastinformation                 De upplysningar om lasten som krävs
enligt regel VI/2 i 1974 års
SOLAS-konvention.
Lastnings- eller lossningsplan  Den plan som avses i regel VI/7.3 i
1974 års SOLAS-konvention och som har
den form som anges i bihang 2 till
BLU-koden.
Bulkdensitetsdeklaration        De upplysningar om lastens
bulkdensitet som skall lämnas enligt
regel XII/10 i 1974 års SOLAS-
konvention.
Lag (2011:550)
.
3 §
Vad som sägs i denna lag om redare skall även gälla den som i redarens ställe utövar ett avgörande inflytande över fartygets drift.
På samma sätt skall det som sägs om befälhavare även gälla den som av befälhavaren har utsetts att ansvara för lastning eller lossning.
Bemyndiganden
4 §
Regeringen eller den myndighet som regeringen bestämmer får meddela föreskrifter om
1. vilka krav som bulkfartygen skall uppfylla för att anses lämpliga för lastning och lossning av fasta bulklaster, och
2. vilka krav som en terminal skall uppfylla.
Regeringen eller den myndighet som regeringen bestämmer får även meddela närmare föreskrifter om
1. sådana informationsbroschyrer och kvalitetssäkringssystem som avses i 6 § 4 respektive 5,
2. befälhavares skyldigheter i samband med lasthantering,
3. terminalrepresentantens skyldigheter,
4. förfarandet inför och i samband med lastning och lossning av bulkfartyg, och
5. sådana lastnings- och lossningsplaner som avses i 9 §.
5 §
Regeringen bestämmer den myndighet som skall utöva tillsyn över efterlevnaden av bestämmelserna i denna lag och bestämmelser som har meddelats med stöd av lagen.
Regeringen eller den myndighet som regeringen bestämmer meddelar föreskrifter om tillsynen och om avgifter till staten för denna.
Terminaloperatörens ansvar
6 §
Terminaloperatören skall
1. förvissa sig om att ett bulkfartyg kan lastas eller lossas på ett säkert sätt genom att kontrollera att fartyget uppfyller de krav som har föreskrivits med stöd av 4 § första stycket 1,
2. kontrollera att en terminal uppfyller kraven i de bestämmelser som har meddelats med stöd av 4 § första stycket 2,
3. ansvara för att en eller flera terminalrepresentanter utses,
4. ansvara för att informationsbroschyrer utarbetas och tillhandahålls befälhavaren på bulkfartyg som anlöper terminalen för att lasta eller lossa fasta bulklaster, och
5. ansvara för att ett kvalitetssäkringssystem utvecklas, genomförs och upprätthålls.
Befälhavarens ansvar
7 §
Befälhavaren skall
1. ansvara för att lastning och lossning av bulkfartyget sker på ett säkert sätt,
2. i god tid före fartygets ankomst informera terminalen i enlighet med de bestämmelser som meddelats med stöd av 4 §
andra stycket 4,
3. innan lastning sker kontrollera att han eller hon har fått nödvändig lastinformation och, om så krävs, en bulkdensitetsdeklaration för fast bulklast, och
4. i övrigt fullgöra de skyldigheter som följer av denna lag eller av bestämmelser som har meddelats med stöd av 4 § andra stycket 2.
Terminalrepresentantens ansvar
8 §
Terminalrepresentanten skall
1. utan dröjsmål till befälhavaren och till den myndighet som regeringen utser med stöd av 5 § anmäla sådana uppenbara brister ombord på ett bulkfartyg och andra sådana omständigheter som kan äventyra säkerheten vid lastning eller lossning av fasta bulklaster, och
2. i övrigt fullgöra de skyldigheter som terminalrepresentanten har enligt denna lag eller enligt bestämmelser som har meddelats med stöd av 4 § andra stycket 3.
Förfarandet i samband med lastning och lossning
9 §
Innan fasta bulklaster lastas eller lossas skall befälhavaren och terminalrepresentanten komma överens om en lastnings- eller lossningsplan.
10 §
Med förbehåll för befälhavarens rättigheter och skyldigheter enligt regel VI/7.7 i 1974 års SOLAS-konvention skall den myndighet som regeringen utser med stöd av 5 § stoppa lastning och lossning av fasta bulklaster om det finns klara indikationer på att lastningen eller lossningen medför säkerhetsrisker för fartyget eller besättningen. Myndigheten skall även ingripa om befälhavaren och terminalrepresentanten inte är överens om hur lastningen eller lossningen skall ske och ett ingripande krävs för att upprätthålla säkerheten eller skydda den marina miljön.
Skador i samband med lastning eller lossning
11 §
Om fartyget eller dess utrustning skadas i samband med lastning eller lossning skall terminalrepresentanten rapportera detta till befälhavaren.
12 §
En skada som uppstår i samband med lastning eller lossning skall repareras om det är nödvändigt för att fartygets eller besättningens säkerhet skall upprätthållas.
13 §
Om en skada på fartyget eller dess utrustning är sådan att fartygets sjövärdighet försämras och försämringen inte är obetydlig, skall terminalrepresentanten lämna information om skadan till den myndighet som regeringen har utsett med stöd av 5 § samt till flaggstatens administration eller till en erkänd organisation som staten företräds av. Myndigheten skall därefter, med beaktande av eventuella synpunkter från fartygets befälhavare samt den administration eller organisation som nyss sagts, avgöra om fartyget måste repareras innan det får avgå.
Om myndigheten anser att en omedelbar reparation är nödvändig skall myndigheten förbjuda fartyget att avgå från terminalen.
Ett sådant beslut skall innehålla uppgifter om de åtgärder som skall vidtas innan fartyget får avgå och när åtgärderna senast skall vidtas.
14 §
Ett beslut enligt 13 § andra stycket får förenas med vite.
Ett förbud som förenas med vite får riktas till fartygets befälhavare, redare eller ägare.
15 §
Ett beslut enligt 13 § andra stycket skall gälla till dess att nödvändig reparation har utförts och godkänts av den myndighet som har fattat beslutet och fartygets befälhavare samt betalning har erlagts eller säkerhet ställts för de kostnader för tillsynsförrättningen som enligt denna lag eller enligt föreskrifter som har meddelats med stöd av lagen skall betalas av redaren eller fartygsägaren.
16 §
Om någon inte inom den förelagda tiden vidtar en åtgärd som åligger honom eller henne enligt beslut som har meddelats med stöd av 13 § andra stycket, eller om han eller hon inte kan underrättas om beslutet utan sådant dröjsmål som äventyrar syftet med beslutet, får den myndighet som har fattat beslutet låta verkställa åtgärden på bekostnad av redaren eller fartygets ägare. Detsamma gäller även i andra fall när ett beslut har meddelats om att omedelbar åtgärd krävs men det inte kan förväntas att åtgärden kommer att vidtas av den som beslutet riktar sig till.
17 §
Den myndighet som med stöd av 13 § andra stycket har förbjudit ett fartyg att avgå ska genast anmäla beslutet till Polismyndigheten, Tullverket, Sjöfartsverket, Kustbevakningen och den berörda hamnen. Om det behövs ska Polismyndigheten och Kustbevakningen vidta åtgärder för att förhindra att förbudet överträds. Så länge förbudet gäller ska Tullverket och Sjöfartsverket ställa in de förrättningar för fartygets resa som ankommer på dem.
Lag (2015:440)
.
18 §
Ett beslut enligt 13 § andra stycket gäller omedelbart om inte annat beslutas.
Beslutet får överklagas hos allmän förvaltningsdomstol.
Prövningstillstånd krävs vid överklagande till kammarrätt.
Ansvar
19 §
Till böter eller fängelse i högst sex månader döms
1. den terminaloperatör som uppsåtligen eller av oaktsamhet inte fullgör sina skyldigheter enligt 6 §,
2. den befälhavare som uppsåtligen eller av oaktsamhet inte fullgör sina skyldigheter enligt 7 §, och
3. den terminalrepresentant som uppsåtligen eller av oaktsamhet inte fullgör sina skyldigheter enligt 8 §.
20 §
Till böter eller fängelse i högst ett år döms den som uppsåtligen eller av oaktsamhet bryter mot ett förbud som har meddelats med stöd av 13 § andra stycket.
21 §
Överträds ett förbud som har meddelats med stöd av 13 §
andra stycket döms fartygets redare eller ägare som om han eller hon själv hade begått gärningen, om han eller hon underlåtit att göra vad som skäligen kunnat fordras för att förhindra det inträffade.
22 §
Om ett förbud enligt 13 § andra stycket har förenats med vite, skall den som bryter mot förbudet inte dömas till ansvar.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.