Title: Revisorslag (2001:883)
SFS Number: Svensk författningssamling 2001:883
URL: https://www.riksdagen.se/sv/dokument-och-lagar/dokument/svensk-forfattningssamling/revisorslag-2001883_sfs-2001-883/
Source Link: http://rkrattsbaser.gov.se/sfst?bet=2001:883
Amendment Register Link: http://rkrattsbaser.gov.se/sfsr?bet=2001:883
Ministry/Authority: Justitiedepartementet L1
Issued: 2001-11-29
Metadata: {"Utfärdad": "2001-11-29", "Ändrad": "t.o.m. SFS 2024:355"}

==================================================

Revisorslag (2001:883)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2001:883
Departement/myndighet
:   
Justitiedepartementet L1
Utfärdad
:   
2001-11-29
Ändrad
:   
t.o.m. SFS 2024:355
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag innehåller bestämmelser om
1. Revisorsinspektionen (3 §),
2. auktorisation av revisorer (4 och 5 §§),
3. godkända revisorer (6 §),
4. revisionsföretag (8-12 §§),
5. registrering av revisionsbolag och revisorer från ett  tredjeland (13-16 b §§),
6. huvudansvarig i revisionsverksamhet (17 §),
7. giltighetstid för auktorisation, godkännande och  registrering (18 §),
8. revisorns skyldigheter (19-27 §§),
9. kvalitetskontroll (27 a §),
10. uppgiftslämnande m.m. (27 b-31 a §§),
11. disciplinära åtgärder m.m. (32-35 §§), och
12. överklagande, straffansvar m.m. (36-41 §§).
Bestämmelser som gäller vid revision av företag av allmänt  intresse och för revisorer och registrerade revisionsbolag  som utför sådan revision finns även i Europaparlamentets och  rådets förordning (EU) nr 537/2014 av den 16 april 2014 om  särskilda krav avseende lagstadgad revision av företag av  allmänt intresse och om upphävande av kommissionens beslut 
2005/909/EG (EU:s revisorsförordning).
Lag (2016:1339)
.
2 §
I denna lag avses med
1. revisor: en auktoriserad eller godkänd revisor,
2. auktoriserad revisor: en revisor som har auktoriserats  enligt 4 §,
3. godkänd revisor: en revisor som ursprungligen har godkänts  enligt äldre bestämmelser utan att ha avlagt revisorsexamen,
4. revisionsföretag:
a) en revisor som utövar revisionsverksamhet som enskild  näringsidkare,
b) ett enkelt bolag med annan revisor, ett handelsbolag eller  ett aktiebolag som en revisor utövar revisionsverksamhet i,  eller
c) ett företag som av en behörig myndighet i en annan stat  inom EES än Sverige har godkänts att utföra lagstadgad  revision,
5. registrerat revisionsbolag: ett revisionsföretag som har  registrerats enligt 13, 14 eller 16 a §,
6. revisor från ett tredjeland: någon som har registrerats  enligt 16 b §,
7. nätverk: en struktur för samarbete i vilken minst ett  revisionsföretag ingår och som
a) tydligt syftar till vinstdelning eller kostnadsdelning,
b) har ett gemensamt ägande eller en gemensam kontroll eller  ledning,
c) har gemensamma system för kvalitetssäkring,
d) har en gemensam affärsstrategi,
e) använder ett gemensamt namn, eller
f) i betydande omfattning har gemensam personal,
8. revisionsverksamhet:
a) verksamhet som består i sådan granskning av förvaltning  eller ekonomisk information eller hållbarhetsinformation som  utmynnar i en rapport eller någon annan handling som är avsedd  att utgöra bedömningsunderlag även för någon annan än  uppdragsgivaren, samt
b) rådgivning eller annat biträde som motiveras av  iakttagelser vid granskning enligt a,
9. företag av allmänt intresse:
a) företag vars överlåtbara värdepapper är upptagna till  handel på en reglerad marknad,
b) företag som har tillstånd att driva rörelse enligt lagen 
(2004:297) om bank- och finansieringsrörelse,
c) värdepappersbolag som har tillstånd enligt 2 kap. 2 §  första stycket 2 och 8 lagen (2007:528) om  värdepappersmarknaden,
d) företag som har tillstånd att driva rörelse enligt  försäkringsrörelselagen (2010:2043), utom sådana företag som  har beviljats undantag enligt 1 kap. 19, 19 d eller 20 § i den  lagen, eller
e) företag som har tillstånd att driva  tjänstepensionsverksamhet enligt lagen (2019:742) om  tjänstepensionsföretag,
10. EES: Europeiska ekonomiska samarbetsområdet,
11. tredjeland: en stat utanför EES.
Lag (2024:355)
.
Revisorsinspektionen
3 §
Revisorsinspektionen ska
1. pröva frågor om auktorisation, godkännande, behörighet att  granska hållbarhetsrapporter och registrering enligt denna  lag,
2. utöva tillsyn över revisionsverksamhet samt över revisorer,  registrerade revisionsbolag och revisorer från ett tredjeland,
3. pröva frågor om disciplinära och andra åtgärder mot  revisorer, registrerade revisionsbolag, revisorer från ett  tredjeland och, i den omfattning som framgår av 32 g §, före  detta revisorer, och
4. ansvara för att god revisorssed och god revisionssed  utvecklas på ett ändamålsenligt sätt.
Regeringen kan med stöd av 8 kap. 7 § regeringsformen meddela  närmare föreskrifter om Revisorsinspektionen.
Lag (2024:355)
.
3 a §
Revisorsinspektionen ska utöva tillsyn över att  revisorer och registrerade revisionsbolag fullgör sina  skyldigheter enligt lagen (2017:630) om åtgärder mot  penningtvätt och finansiering av terrorism.
Inom ramen för denna tillsyn ska inspektionen pröva frågor om  disciplinära åtgärder mot andra än revisorer som är  företrädare för ett registrerat revisionsbolag eller  ersättare för sådana företrädare.
Lag (2017:643)
.
Auktorisation av revisorer
4 §
En auktoriserad revisor ska
1. yrkesmässigt utöva revisionsverksamhet,
2. vara bosatt i Sverige eller i en annan stat inom EES,
3. varken vara i konkurs, ha näringsförbud, ha förvaltare  enligt 11 kap. 7 § föräldrabalken, vara förbjuden att lämna  juridiskt eller ekonomiskt biträde enligt 3 § lagen 
(1985:354) om förbud mot juridiskt eller ekonomiskt biträde i  vissa fall eller vara föremål för någon motsvarande  rådighetsinskränkning i en annan stat,
4. ha den utbildning och erfarenhet som behövs för  revisionsverksamhet,
5. hos Revisorsinspektionen ha avlagt revisorsexamen, och
6. vara redbar och i övrigt lämplig att utöva  revisionsverksamhet.
Om det finns särskilda skäl, får Revisorsinspektionen i ett  enskilt fall bevilja undantag från kraven i första stycket 1  och 2.
Lag (2016:1339)
.
5 §
Det krav på revisorsexamen som ställs upp i 4 § första  stycket 5 ska anses uppfyllt också av den som
1. innehar ett sådant utländskt examensbevis som krävs för  att få utföra lagstadgad revision i
a) någon stat inom EES, eller
b) ett tredjeland, om den staten tillåter att revisorer som  har auktoriserats enligt denna lag på motsvarande villkor  utövar revisionsverksamhet där, och
2. hos Revisorsinspektionen har genomgått ett särskilt  lämplighetsprov.
Lag (2016:1339)
.
Godkända revisorer
6 §
En godkänd revisor ska uppfylla de krav som anges i 4 §  första stycket 1-4 och 6.
Om det finns särskilda skäl, får Revisorsinspektionen i ett  enskilt fall bevilja undantag från kraven i 4 § första  stycket 1 och 2.
Lag (2016:1339)
.
7 §
Har upphävts genom
lag (2013:217)
.
Revisionsföretag
Tillåtna verksamhetsformer
8 §
En revisor får utöva revisionsverksamhet endast som  enskild näringsidkare eller i ett annat revisionsföretag.
Om det finns särskilda skäl, får Revisorsinspektionen tillåta  att en revisor utövar revisionsverksamhet i ett tredjeland  trots att villkoret i första stycket inte är uppfyllt.
Lag (2016:1339)
.
Verksamhet som enskild näringsidkare eller i enkelt bolag
9 §
En revisor som utövar revisionsverksamhet som enskild näringsidkare eller i enkelt bolag skall hålla annan verksamhet som inte har ett naturligt samband med revisionsverksamhet tydligt avskild från denna.
Endast en revisor får vara prokurist i revisionsverksamheten.
Verksamhet i handelsbolag eller aktiebolag
10 §
Om revisionsverksamheten utövas i ett handelsbolag eller ett aktiebolag, får ingen annan verksamhet utövas i bolaget än sådan som har ett naturligt samband med revisionsverksamhet. Bolaget får inneha andelar i andra företag endast om
1. företaget är ett revisionsföretag eller ett företag som avses i 11 § andra stycket, eller
2. innehavet har ett naturligt samband med revisionsverksamheten.
Lag (2013:217)
.
11 §
En revisor får utöva revisionsverksamhet i ett handelsbolag eller i ett aktiebolag endast om följande fyra villkor är uppfyllda:
1. Bolaget är inte i konkurs eller likvidation.
2. Bolaget ägs av revisorer eller av ett eller flera registrerade revisionsbolag.
3. Bolagets styrelseledamöter, styrelsesuppleanter, verkställande direktör, vice verkställande direktör, firmatecknare och prokurister är revisorer.
4. Bolaget är redbart och i övrigt lämpat att utöva revisionsverksamhet i.
Vid tillämpningen av första stycket 2 ska med en revisors direkta ägande jämställas indirekt ägande genom ett eller flera handelsbolag eller aktiebolag som uppfyller följande tre villkor (ägarbolag):
1. Bolaget ägs av revisorer eller av ett eller flera registrerade revisionsbolag eller av andra ägarbolag.
2. Bolaget utövar inte någon annan verksamhet än
a) revisionsverksamhet,
b) verksamhet som har ett naturligt samband med revisionsverksamhet eller
c) ägande av revisionsföretag eller annat ägarbolag.
3. Bolagets styrelseledamöter, styrelsesuppleanter, verkställande direktör, vice verkställande direktör, firmatecknare och prokurister är revisorer.
Trots första och andra styckena får revisionsverksamhet också bedrivas enligt de villkor för registrerade revisionsbolag som föreskrivs i 13-15 §§.
Det som sägs i första stycket 3 och andra stycket 3 avser inte styrelseledamöter och styrelsesuppleanter som är utsedda enligt lagen (1987:1245) om styrelserepresentation för de privatanställda.
Lag (2013:735)
.
Revisors anställning
12 §
En revisor får vara anställd endast hos ett  revisionsföretag eller ett sådant bolag som avses i 11 §  andra stycket.
Om det finns särskilda skäl, får Revisorsinspektionen bevilja  undantag från föreskriften i första stycket.
Lag (2016:1339)
.
Registrering av revisionsbolag
Handelsbolag
13 §
Ett handelsbolag som utövar revisionsverksamhet får  registreras som revisionsbolag, om det uppfyller villkoren i 
10 och 11 §§.
Om det finns särskilda skäl, får Revisorsinspektionen  beträffande viss bolagsman, firmatecknare eller prokurist  bevilja undantag från villkoren i 11 §. En majoritet av  bolagsmännen ska dock alltid utgöras av revisorer eller  registrerade revisionsbolag. Om det finns endast två  bolagsmän, måste minst en av dem vara revisor eller ett  registrerat revisionsbolag.
Lag (2016:1339)
.
Aktiebolag
14 §
Ett aktiebolag som utövar revisionsverksamhet får registreras som revisionsbolag, om det uppfyller villkoren i 10 och 11 §§.
Om följande tre förutsättningar är uppfyllda, får ett aktiebolag registreras som revisionsbolag, trots att villkoren i 11 § första stycket 2 och 3 inte är uppfyllda:
1. Aktier i bolaget med mer än hälften av röstetalet ägs av revisorer eller ett eller flera registrerade revisionsbolag.
2. Mer än hälften av styrelseledamöterna och mer än hälften av styrelsesuppleanterna samt den verkställande direktören är revisorer.
3. I bolagsordningen anges att styrelsen är beslutför endast om mer än hälften av de närvarande ledamöterna är revisorer.
Lag (2013:217)
.
15 §
Vid tillämpningen av 14 § andra stycket 1 ska med revisors direkta ägande jämställas indirekt ägande genom ett eller flera ägarbolag enligt 11 § andra stycket. Om ägarbolaget är ett aktiebolag, behöver dock endast aktier med mer än hälften av röstetalet ägas av revisorer eller av andra ägarbolag och endast mer än hälften av styrelseledamöterna och mer än hälften av styrelsesuppleanterna och den verkställande direktören vara revisorer.
Trots första stycket får ett aktiebolag registreras som revisionsbolag endast om revisorernas direkta eller indirekta ägande i bolaget motsvarar mer än hälften av röstetalet i bolaget.
Lag (2013:217)
.
Fysiska personer och företag från andra stater inom EES
16 §
Vid tillämpningen av 11 § första stycket 2 och 3 samt andra stycket, 13 § andra stycket, 14 § andra stycket samt 15 § ska med revisor jämställas en annan fysisk person som har godkänts att utföra lagstadgad revision i en annan stat inom EES än Sverige.
Vid tillämpningen av 11 § första stycket 2 och andra stycket 1, 13 § andra stycket och 14 § andra stycket 1 ska med registrerat revisionsbolag jämställas ett företag som har godkänts att utföra lagstadgad revision i en annan stat inom EES än Sverige.
Lag (2016:430)
.
Registrering av företag från andra stater inom EES
16 a §
Ett företag från en annan stat inom EES än Sverige som  har godkänts att utföra lagstadgad revision i den staten får  registreras som ett revisionsbolag.
Lag (2016:430)
.
Registrering av revisorer från tredjeland
16 b §
En fysisk person eller ett företag från tredjeland får  registreras som revisor från ett tredjeland för revision av  finansiella rapporter, om kraven på lagstadgad revision och på  dem som utför revisionen i den staten är likvärdiga med de  krav som följer av svensk rätt. Detsamma gäller för granskning  av hållbarhetsrapporter om kraven på sådan granskning och på  dem som utför granskningen är likvärdiga med de krav som  följer av svensk rätt.
Lag (2024:355)
.
Huvudansvarig i revisionsverksamhet
17 §
Ett handelsbolag eller aktiebolag som utövar  revisionsverksamhet ska för varje uppdrag som det åtar sig och  som utgör revisionsverksamhet utse en av de yrkesverksamma  revisorerna i bolaget att vara huvudansvarig. Den  huvudansvariga ska vara auktoriserad revisor, om det behövs  för att uppfylla föreskrifter i lag eller annan författning.  Om uppdraget avser granskning av en hållbarhetsrapport, ska en  huvudansvarig utses för den delen. Bolaget ska utan dröjsmål  underrätta uppdragsgivaren om vem eller vilka som är  huvudansvariga.
Om uppdraget avser både revision av finansiella rapporter och  granskning av hållbarhetsrapporter, får samma person vara  huvudansvarig för hela uppdraget.
Den huvudansvariga ska underteckna revisionsberättelser,  granskningsberättelser och andra utlåtanden. Om en berättelse  eller ett utlåtande undertecknas av flera revisorer, ska det  anges vem som är huvudansvarig.
Första-tredje styckena gäller även ett registrerat  revisionsbolag från en annan stat inom EES än Sverige.
Lag (2024:355)
.
Giltighetstid för auktorisation, godkännande och registrering
18 §
Auktorisation, godkännande och registrering gäller i fem  år. Har en ansökan om fortsatt auktorisation, godkännande  eller registrering gjorts före giltighetstidens utgång  fortsätter auktorisationen, godkännandet eller registreringen  att gälla till dess att beslut i saken har fått laga kraft.
Revisorsinspektionen får i ett enskilt fall besluta att en  auktorisation ska gälla i längre tid än fem år, dock längst  sex år.
Revisorsinspektionen eller, efter överklagande, en domstol får  bestämma att ett beslut om avslag på en ansökan som avses i  första stycket ska gälla omedelbart.
Behörighet att granska hållbarhetsrapporter gäller så länge  auktorisationen gäller.
Lag (2024:355)
.
Revisorns skyldigheter
God revisorssed
19 §
En revisor skall iaktta god revisorssed.
Om arbete som hänför sig till ett uppdrag i revisionsverksamheten utförs av ett biträde till revisorn, är revisorn skyldig att se till att även biträdet iakttar god revisorssed.
Revisorns opartiskhet och självständighet
20 §
En revisor skall i revisionsverksamheten utföra sina uppdrag med opartiskhet och självständighet samt vara objektiv i sina ställningstaganden. Revisionsverksamheten skall organiseras så att revisorns opartiskhet, självständighet och objektivitet säkerställs.
21 §
En revisor ska avböja eller avsäga sig ett  revisionsuppdrag om revisorn, någon av hans eller hennes  anställda eller någon annan fysisk person vars tjänster står  till förfogande för eller under kontroll av revisorn och som  medverkar i revisionsuppdraget, eller en närstående till  någon av dessa personer, under den tidsperiod som revisionen  avser eller den tidsperiod när revisionen utförs
1. har ett väsentligt vinstintresse i revisionsklienten,  eller
2. handlar med ett finansiellt instrument med koppling till  revisionsklienten.
Ingen av de nämnda personerna får delta i eller på något  annat sätt påverka resultatet av revisionen om personen
1. äger finansiella instrument i revisionsklienten,
2. äger finansiella instrument i ett företag som är knutet  till revisionsklienten, om detta medför eller kan uppfattas  medföra en intressekonflikt för revisorn, eller
3. har varit anställd av eller haft någon annan förbindelse  med revisionsklienten under den tidsperiod som revisionen  avser eller den tidsperiod när revisionen utförs, om detta  medför eller kan uppfattas medföra en intressekonflikt för  revisorn.
Första och andra styckena gäller inte innehav av fondandelar  eller andra indirekta innehav av finansiella instrument eller  vinstintressen som grundar sig på sådana innehav.
Lag (2016:430)
.
21 a §
Utöver vad som följer av 21 § ska en revisor för varje  uppdrag i revisionsverksamheten pröva om det finns  omständigheter som kan rubba förtroendet för hans eller  hennes opartiskhet eller självständighet. Revisorn ska avböja  eller avsäga sig ett sådant uppdrag,
1. om han eller hon eller någon annan i det nätverk där han  eller hon är verksam eller någon annan fysisk person som kan  påverka resultatet av revisionen
a) har ett direkt eller indirekt ekonomiskt intresse i  uppdragsgivarens verksamhet,
b) vid rådgivning som inte utgör revisionsverksamhet har  lämnat råd i en fråga som till någon del omfattas av  granskningsuppdraget,
c) uppträder eller har uppträtt till stöd för eller mot  uppdragsgivarens ståndpunkt i någon rättslig eller ekonomisk  angelägenhet,
d) har nära personliga relationer till uppdragsgivaren eller  till någon person i dennes ledning,
e) utsätts för hot eller någon annan påtryckning som är ägnad  att inge obehag, eller
2. om det finns något annat förhållande av sådan art att det  kan rubba förtroendet för revisorns opartiskhet eller  självständighet.
Revisorn behöver dock inte avböja eller avsäga sig uppdraget,  om det i det enskilda fallet förekommer sådana särskilda  omständigheter eller har vidtagits sådana åtgärder som medför  att det inte finns anledning att ifrågasätta hans eller  hennes opartiskhet eller självständighet.
Lag (2016:430)
.
21 b §
I artikel 5 i EU:s revisorsförordning finns  bestämmelser om förbud i vissa fall mot tillhandahållande av  andra tjänster än revision.
En revisor får, under de förutsättningar som anges i artikel 
5.3 i EU:s revisorsförordning, i den ursprungliga lydelsen,  tillhandahålla företaget och dess moder- och dotterföretag  följande tjänster:
1. upprättande av deklaration avseende skatt,
2. identifiering av offentliga bidrag och skatteincitament,
3. stöd i samband med skattekontroll,
4. beräkning av skatt,
5. skatterådgivning, och
6. värdering.
Lag (2016:430)
.
21 c §
En revisor som granskar en hållbarhetsrapport för ett  företag av allmänt intresse, eller någon i revisorns nätverk,  får inte tillhandahålla det granskade företaget, dess  moderföretag eller dess kontrollerade företag inom EES de  icke-revisionstjänster som anges i artikel 5.1 andra  stycket b, c och e-k i EU:s revisorsförordning. Detta gäller
a) från början av den period som är föremål för granskning  till dess att granskningsberättelsen lämnas, och
b) under räkenskapsåret närmast före den period som avses i a,  för de tjänster som avses i artikel 5.1 andra stycket e i EU:s  revisorsförordning.
Andra icke-revisionstjänster än de som anges i första stycket  får tillhandahållas om företagets revisionsutskott har godkänt  det, efter en prövning enligt 20-21 a §§.
Lag (2024:355)
.
21 d §
En revisor som avses i 21 c § ska pröva om ett  tillhandahållande av sådana icke-revisionstjänster som avses i  artikel 5.1 andra stycket b, c och e-k i EU:s  revisorsförordning kan rubba förtroendet för hans eller hennes  opartiskhet eller självständighet, om icke-revisionstjänsterna  tillhandahålls av någon i revisorns nätverk och riktar sig  till ett företag som har sitt säte i tredjeland och som  kontrolleras av det granskade företaget.
Om förtroendet kan rubbas behöver dock revisorn inte avböja  eller avsäga sig uppdraget om han eller hon vidtar åtgärder  som medför att det inte finns anledning att ifrågasätta hans  eller hennes opartiskhet eller självständighet eller om  revisorn kan motivera varför tillhandahållandet av tjänsten  inte påverkar vare sig det professionella omdömet eller  granskningsberättelsen.
Lag (2024:355)
.
22 §
Revisorsinspektionen ska på ansökan av en revisor meddela  förhandsbesked om huruvida
1. förhållandena är sådana att revisorn enligt 21 § första  stycket är skyldig att avböja eller avsäga sig uppdraget,
2. en viss omständighet är en sådan som avses i 21 a § första  stycket och, om så är fallet, huruvida omständigheter i det  enskilda fallet eller vidtagna åtgärder medför att revisorn  ändå inte behöver avböja eller avsäga sig uppdraget, eller
3. en viss tjänst omfattas av förbudet mot tillhandahållande  av andra tjänster än revision i artikel 5 i EU:s  revisorsförordning och, om så är fallet, huruvida tjänsten  ändå får tillhandahållas enligt 21 b, 21 c eller 21 d §.
När ett förhandsbesked har fått laga kraft, är det bindande  för inspektionen i förhållande till revisorn. Förhandsbeskedet  upphör att gälla vid förändrade förutsättningar eller vid  författningsändringar som påverkar den fråga som beskedet  avser.
Lag (2024:355)
.
22 a §
Revisorsinspektionen får på ansökan av en revisor  bevilja undantag från bestämmelserna om förhållandet mellan  revisionsarvodet och arvodet för andra tjänster i artikel 4.2  i EU:s revisorsförordning. Ett undantag får beviljas om det  finns särskilda skäl för det. Av EU:s revisorsförordning  framgår att ett undantag som längst får gälla under två  räkenskapsår.
Lag (2016:1339)
.
22 b §
Med närstående enligt 21 § avses
1. make eller sambo,
2. omyndiga barn som personen i fråga har vårdnaden om,
3. andra personer som personen i fråga har gemensamt hushåll  med sedan minst ett år,
4. en juridisk person vars verksamhet personen i fråga har  ett väsentligt inflytande över och i vilken personen eller  någon som avses i 1-3 eller flera av dem tillsammans  innehar a) en ägarandel som uppgår till tio procent eller  mer av aktiekapitalet eller av andelarna,
b) en ekonomisk andel, innefattande rätt till tio procent  eller mer av avkastningen, eller
c) en röstandel som uppgår till tio procent eller mer av  röstetalet för samtliga aktier eller av röstetalet hos det  högsta beslutande organet, och
5. en juridisk person vars verksamhet personen i fråga har  ett väsentligt inflytande över och i vilken personen eller  någon som avses i 1-4 eller flera av dem tillsammans innehar  en sådan ägarandel, ekonomisk andel eller röstandel som anges  i 4.
Lag (2016:430)
.
23 §
Bestämmelserna i 20-22 b §§ gäller i tillämpliga delar  även ett registrerat revisionsbolag.
Lag (2016:430)
.
Dokumentation
24 §
Revisorer och registrerade revisionsbolag ska  dokumentera sina uppdrag i revisionsverksamheten.  Dokumentationen ska innehålla sådan information som är  väsentlig för att revisorns arbete och hans eller hennes  opartiskhet och självständighet ska kunna bedömas i  efterhand.
Dokumentationen ska inbegripa revisorns eller  revisionsbolagets eventuella överträdelser av de bestämmelser  som gäller för revisionsverksamheten och de åtgärder som har  vidtagits med anledning av sådana överträdelser.  Överträdelser som är av mindre betydelse behöver dock inte  dokumenteras.
Dokumentationen ska ha färdigställts när revisionsberättelsen  eller annat utlåtande lämnas.
Lag (2016:430)
.
Förtroenderubbande sidoverksamhet
25 §
En revisor får inte utöva annan verksamhet än  revisionsverksamhet eller verksamhet som har ett naturligt  samband därmed, om
1. utövandet är av sådan art eller omfattning att det kan  rubba förtroendet för revisorns opartiskhet eller  självständighet, eller
2. utövandet på annat sätt är oförenligt med den ställning  som följer av behörigheten att utföra lagstadgad revision.
Revisorsinspektionen ska på ansökan av en revisor meddela  förhandsbesked om huruvida en viss verksamhet är förenlig med  kravet i första stycket. För ett sådant förhandsbesked gäller  bestämmelserna i 22 § andra stycket.
Lag (2016:1339)
.
Tillträde av befattning hos en tidigare revisionsklient
25 a §
Den som i egenskap av revisor har medverkat i ett  revisionsuppdrag får inte vara styrelseledamot, verkställande  direktör eller någon annan ledande befattningshavare i  revisionsklienten om inte minst ett år har gått sedan han  eller hon senast medverkade i revisionsuppdraget.
För den som har varit revisor i ett företag av allmänt  intresse gäller förbudet till dess att två år har gått sedan  han eller hon senast medverkade i revisionsuppdraget.  Detsamma gäller för den som enligt 17 § har varit  huvudansvarig för revisionen av ett sådant företag.
Lag (2016:430)
.
Tystnadsplikt
26 §
En revisor får inte, till fördel för sig själv eller till skada eller nytta för någon annan, använda uppgifter som revisorn har fått i sin yrkesutövning. Revisorn får inte heller obehörigen röja sådana uppgifter. Revisorn ska se till att biträde till honom eller henne iakttar dessa föreskrifter.
I det allmännas verksamhet tillämpas i stället bestämmelserna i 27 b och 27 c §§ samt i offentlighets- och sekretesslagen
(2009:400).
Lag (2009:564)
.
Interna rutiner för rapportering av överträdelser
26 a §
Ett registrerat revisionsbolag ska ha  ändamålsenliga rutiner för att hantera anställdas  rapportering av misstänkta överträdelser av de bestämmelser  som gäller för bolagets verksamhet.
Lag (2018:283)
.
Försäkring
27 §
Revisorer och registrerade revisionsbolag ska teckna  försäkring för den ersättningsskyldighet som revisorn eller  bolaget kan ådra sig i sin revisionsverksamhet.
Kravet på försäkring gäller inte ett registrerat  revisionsbolag från en annan stat inom EES än Sverige.
Om det finns särskilda skäl, får Revisorsinspektionen i ett  enskilt fall bevilja undantag från kravet på försäkring.
Lag (2016:1339)
.
Kvalitetskontroll
27 a §
Revisorer och registrerade revisionsbolag ska, på  grundval av en riskbedömning men minst vart sjätte år, vara  föremål för en oberoende kvalitetskontroll. Ett registrerat  revisionsbolag från en annan stat inom EES än Sverige ska  inte vara föremål för en sådan kontroll.
En revisor från ett tredjeland ska vara föremål för sådan  kontroll som sägs i första stycket. Detta gäller dock inte om  revisorn omfattas av ett krav på likvärdig kontroll i  hemlandet eller om revisorn under de tre senaste åren redan  har varit föremål för en kvalitetskontroll i någon annan stat  inom EES eller annars för en likvärdig kontroll.
Lag (2016:430)
.
Uppgiftslämnande m.m.
27 b §
Revisorsinspektionen får på begäran lämna ut uppgifter  till behöriga myndigheter i andra stater inom EES, om  uppgifterna behövs där för verksamhet som motsvarar den  verksamhet som Revisorsinspektionen bedriver enligt denna  lag.
Uppgifterna får inte lämnas ut, om den sak som begäran avser  redan prövas eller har prövats av Revisorsinspektionen.
Lag (2016:1339)
.
27 c §
Revisorsinspektionen får på begäran lämna ut  uppgifter till en behörig myndighet i ett tredjeland, om  utlämnandet är förenligt med Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning) och om
1. uppgifterna har samband med revision av ett företag som  har sitt säte inom EES och som har emitterat värdepapper  upptagna till handel i tredjelandet eller ingår i en koncern,  för vilken koncernredovisning upprättas i tredjelandet,
2. Europeiska kommissionen har beslutat att myndigheten  uppfyller tillräckliga krav i enlighet med artikel 47.3 i  Europaparlamentets och rådets direktiv 2006/43/EG av den 17  maj 2006 om lagstadgad revision av årsredovisning, årsbokslut  och koncernredovisning och om ändring av rådets direktiv 
78/660/EEG och 83/349/EEG samt om upphävande av rådets  direktiv 84/253/EEG, och
3. Revisorsinspektionen har träffat ett samarbetsavtal med  myndigheten.
Genom samarbetsavtalet ska det säkerställas
1. att tredjelandets behöriga myndighet inte utnyttjar  uppgifterna för annat ändamål än verksamhet som motsvarar den  som Revisorsinspektionen bedriver enligt denna lag, och
2. att revisionsklientens affärsintressen inte skadas.
Uppgifterna får inte lämnas ut, om den sak som begäran avser  redan prövas eller har prövats av Revisorsinspektionen.
Lag (2018:283)
.
28 §
Revisorer, registrerade revisionsbolag och revisorer  från tredjeland är skyldiga att låta Revisorsinspektionen vid  sin tillsyn granska akter, bokföring och övriga handlingar  som hör till verksamheten och att lämna inspektionen de  uppgifter som behövs för tillsynen. Detsamma gäller vid  tillsyn som Revisorsinspektionen utför på begäran av en  behörig myndighet i en annan stat.
Lag (2016:1339)
.
28 a §
Revisorer eller registrerade revisionsbolag som har  revisionsuppdrag i moderföretag är skyldiga att låta  Revisorsinspektionen vid sin tillsyn granska dokumentation  som avser sådan del av koncernrevisionen som har utförts av  en fysisk person eller ett företag från ett tredjeland, vars  behöriga myndighet saknar samarbetsavtal med  Revisorsinspektionen.
Det som sägs i första stycket gäller inte, om någon  omständighet som inte beror på revisorn eller det  registrerade revisionsbolaget utgör hinder mot att få  tillgång till dokumentationen.
Lag (2016:1339)
.
28 b §
I sin tillsyn över revision av företag av allmänt  intresse får Revisorsinspektionen förelägga följande fysiska  och juridiska personer att lämna upplysningar om  revisionen:
1. Anställda hos den revisor eller det  registrerade revisionsbolag som har utfört revisionen.
2. Personer som på uppdrag av revisorn eller det registrerade  revisionsbolaget har utfört en uppgift eller en funktion med  anknytning till revisionen.
3. Personer som på något annat sätt är organisatoriskt eller  funktionellt knutna till revisorn eller det registrerade  revisionsbolaget.
4. Revisionsklienten, dess dotterföretag och närstående  tredje parter.
Ett föreläggande får förenas med vite.
Lag (2016:1339)
.
28 c §
Revisorsinspektionen får, om det finns skäl för det,  göra en platsundersökning hos en revisor eller ett  registrerat revisionsbolag.
En platsundersökning får endast göras vid tillsyn över
1. revision av företag av allmänt intresse, och
2. revisorers och registrerade revisionsbolags skyldigheter  enligt lagen (2017:630) om åtgärder mot penningtvätt och  finansiering av terrorism.
Lag (2017:643)
.
29 §
Ett företag som har en särskilt stark affärsmässig  anknytning till ett revisionsföretag ska, efter föreläggande  från Revisorsinspektionen, lämna inspektionen upplysningar om  rådgivning eller annat biträde åt dem som gett  revisionsföretaget eller en i revisionsföretaget verksam  revisor i uppdrag att utföra revisionsverksamhet.
Ett föreläggande enligt första stycket får förenas med  vite.
Lag (2016:1339)
.
30 §
Ingår ett revisionsföretag i ett nätverk, ska  företaget underrätta Revisorsinspektionen om vilka övriga  företag som ingår i nätverket. Om nätverkets sammansättning  ändras, ska företaget anmäla ändringen till inspektionen.
Underrättelser enligt första stycket ska lämnas utan  dröjsmål.
För sådana revisionsföretag som avses i 2 § 4 c gäller  skyldigheten att lämna underrättelser endast om företaget är  ett registrerat revisionsbolag enligt 16 a §.
Lag (2016:1339)
.
31 §
Om Skatteverket i fråga om en revisor eller ett  registrerat revisionsbolag uppmärksammar någon omständighet,  som kan vara av betydelse för Revisorsinspektionens  verksamhet, ska verket underrätta inspektionen. Detta gäller  dock inte omständigheter som verket har fått kännedom om i  verksamhet enligt lagen (1997:1024) om Skatteverkets  brottsbekämpande verksamhet.
Lag (2017:455)
.
31 a §
Revisorsinspektionen får i ett ärende enligt denna lag  begära att en behörig myndighet i en annan stat inom EES ska  biträda inspektionen.
Lag (2016:1339)
.
Revisor som granskar en hållbarhetsrapport
31 b §
I fråga om en revisor som granskar en  hållbarhetsrapport ska, vid tillämpningen av 21, 21 a, 25 a  och 28 a-28 c §§, det som sägs om revisionsuppdrag i stället  avse uppdrag att granska en hållbarhetsrapport, det som sägs  om revision i stället avse granskning av en hållbarhetsrapport  och det som sägs om revisionsklient i stället avse det företag  som granskningen avser.
Lag (2024:355)
.
Disciplinära åtgärder m.m.
Upphävande, varning och erinran
32 §
Om en revisor uppsåtligen gör orätt i sin  revisionsverksamhet eller på annat sätt handlar oredligt  eller om en revisor inte betalar en sådan avgift som avses i 
39 §, ska auktorisationen eller godkännandet upphävas. Om det  finns förmildrande omständigheter, får i stället varning  ges.
Om en revisor på annat sätt åsidosätter sina skyldigheter som  revisor eller som ställföreträdare för ett revisionsföretag,  får varning ges. Om det är tillräckligt, får  Revisorsinspektionen i stället ge en erinran. Är  omständigheterna synnerligen försvårande, får auktorisationen  eller godkännandet upphävas.
Om det uppkommer en fråga om upphävande, varning eller  erinran, ska revisorn genom skriftlig underrättelse ges  tillfälle att yttra sig om det som anförs i ärendet.
Varning eller erinran får inte ges om det som läggs revisorn  till last har inträffat mer än fem år innan revisorn fick  underrättelse i ärendet.
I fråga om valet av disciplinär åtgärd finns det ytterligare  bestämmelser i 32 d och 32 e §§.
Lag (2016:1339)
.
Varning förenad med sanktionsavgift eller tidsbegränsat  förbud
32 a §
Om Revisorsinspektionen ger en revisor en varning och  det finns särskilda skäl för det, får inspektionen även  besluta om en sanktionsavgift eller om ett tidsbegränsat  förbud att
1. utöva revisionsverksamhet
2. underteckna revisionsberättelser eller  granskningsberättelser över hållbarhetsrapporter, eller
3. ha ett sådant uppdrag i ett revisionsföretag som avses i 
11 § första stycket 3.
I fråga om valet av disciplinär åtgärd finns det ytterligare  bestämmelser i 32 d och 32 e §§.
Lag (2024:355)
.
32 b §
En sanktionsavgift för en fysisk person ska  fastställas till högst en miljon kronor.
En sanktionsavgift för en juridisk person ska fastställas  till högst två procent av företagets omsättning närmast  föregående räkenskapsår. Om överträdelsen har skett under  företagets första verksamhetsår eller om uppgifter om  omsättningen saknas eller är bristfälliga, får den  uppskattas.
En sanktionsavgift får inte fastställas till ett lägre belopp  än femtusen kronor.
I 32 k § finns en särskild bestämmelse om sanktionsavgiftens  högsta belopp vid en överträdelse av lagen (2017:630) om  åtgärder mot penningtvätt och finansiering av terrorism.
Lag (2017:643)
.
32 c §
Ett tidsbegränsat förbud ska gälla under högst tre år.
Lag (2016:430)
.
Val av åtgärd
32 d §
Vid valet av disciplinär åtgärd enligt 32, 32 a och 
32 j §§ ska Revisorsinspektionen ta särskild hänsyn till hur  allvarlig överträdelsen är, hur länge den har pågått och  graden av ansvar för den som har begått överträdelsen.
En sanktionsavgift får inte beslutas om överträdelsen  uteslutande består i att revisorn inte har fullgjort sin  uppgiftsskyldighet gentemot Revisorsinspektionen.
Lag (2017:643)
.
32 e §
Revisorsinspektionen ska i förmildrande riktning  särskilt beakta om den som har begått överträdelsen genom ett  aktivt samarbete i väsentlig mån har underlättat  inspektionens utredning.
I försvårande riktning ska Revisorsinspektionen särskilt  beakta om den som har begått överträdelsen tidigare har gjort  sig skyldig till överträdelser. Inspektionen ska fästa vikt  vid om överträdelserna är likartade och om det har gått kort  tid mellan de olika överträdelserna.
Lag (2016:1339)
.
Sanktionsavgiftens storlek
32 f §
När sanktionsavgiftens storlek fastställs ska särskild  hänsyn tas till
1. sådana omständigheter som anges i 32 d § första stycket  och 32 e §,
2. revisorns finansiella ställning, och
3. den vinst som revisorn har gjort eller de kostnader som  har undvikits till följd av överträdelsen.
Lag (2016:430)
.
Sanktionsavgift vid tillträde av befattning hos en tidigare  revisionsklient
32 g §
Om en före detta revisor tillträder en befattning i  strid med 25 a § får Revisorsinspektionen besluta att han  eller hon ska betala en sanktionsavgift.
Sanktionsavgiftens storlek ska fastställas med tillämpning av 
32 b § första och tredje styckena och 32 f §.
Bestämmelserna i 32 § tredje och fjärde styckena om  underrättelse och preskription gäller även för en fråga om  sanktionsavgift enligt denna paragraf.
Lag (2016:1339)
.
Betalning av sanktionsavgiften
32 h §
En sanktionsavgift ska betalas till  Revisorsinspektionen inom trettio dagar från det att  avgörandet fick laga kraft eller sanktionsföreläggandet  godkändes eller inom den längre tid som anges i beslutet.
Sanktionsavgiften tillfaller staten.
Lag (2017:643)
.
Verkställighet av ett beslut om sanktionsavgift
32 i §
Om en sanktionsavgift inte har betalats inom den tid  som anges i 32 h §, får beslutet om avgift verkställas enligt  utsökningsbalken. Revisorsinspektionen ska då lämna den  obetalda avgiften för indrivning. Bestämmelser om indrivning  finns i lagen (1993:891) om indrivning av statliga fordringar  m.m.
En sanktionsavgift som har påförts faller bort i den  utsträckning verkställighet inte har skett inom fem år från  det att beslutet fick laga kraft.
Lag (2016:1339)
.
Åtgärder mot penningtvätt och finansiering av terrorism
32 j §
Om ett registrerat revisionsbolag överträder lagen 
(2017:630) om åtgärder mot penningtvätt och finansiering av  terrorism, får Revisorsinspektionen pröva om en disciplinär  åtgärd ska vidtas mot en person som avses i 3 a § andra  stycket.
En disciplinär åtgärd enligt första stycket får vidtas endast  om överträdelsen är allvarlig, upprepad eller systematisk och  personen i fråga uppsåtligen eller av grov oaktsamhet orsakat  överträdelsen.
En disciplinär åtgärd enligt första stycket ska avse
1. ett beslut om att personen i fråga under en viss tid,  lägst tre år och högst tio år, inte får inneha en sådan  befattning som avses i 3 a § andra stycket i ett registrerat  revisionsbolag, eller
2. ett beslut om en sanktionsavgift.
Lag (2017:643)
.
32 k §
Vid en överträdelse av lagen (2017:630) om åtgärder  mot penningtvätt och finansiering av terrorism ska en  sanktionsavgift enligt 32 a eller 32 j § som högst  fastställas till det högsta av
1. två gånger den vinst som gjorts till följd av  regelöverträdelsen, om beloppet går att fastställa, eller
2. ett belopp i kronor motsvarande en miljon euro.
Lag (2017:643)
.
32 l §
I fråga om en disciplinär åtgärd enligt 32 j §  tillämpas bestämmelserna om sanktionsföreläggande i 7 kap. 
17-20 §§ lagen (2017:630) om åtgärder mot penningtvätt och  finansiering av terrorism.
Lag (2017:643)
.
Upphävande på grund av ändrade omständigheter
33 §
Om en auktoriserad revisor inte längre uppfyller kraven  i 4 § eller en godkänd revisor inte längre uppfyller kraven i 
6 §, ska auktorisationen eller godkännandet upphävas.
Om det för en revisor inträder någon omständighet som innebär  hinder för auktorisation eller godkännande, ska revisorn  genast anmäla detta till Revisorsinspektionen.
Lag (2016:1339)
.
Registrerade revisionsbolag och revisorer från ett  tredjeland
34 §
Föreskrifterna i 32-32 i §§ gäller i tillämpliga delar  även för registrerade revisionsbolag och revisorer från ett  tredjeland. Det som sägs där om upphävande av auktorisation  eller godkännande ska i stället avse upphävande av  registrering.
Om ett registrerat revisionsbolag inte längre uppfyller de  för bolaget gällande kraven i 10, 11, 13, 14 eller 16 a §,  ska registreringen upphävas. Detsamma gäller i fråga om en  revisor från ett tredjeland, om kraven för registrering  enligt 16 b § inte längre är uppfyllda.
Om det för ett registrerat revisionsbolag inträder någon  omständighet som innebär hinder för registrering, ska bolaget  genast anmäla detta till Revisorsinspektionen. Detsamma  gäller för en revisor från ett tredjeland.
Lag (2016:1339)
.
Föreläggande om rättelse m.m.
35 §
I stället för att upphäva en auktorisation, ett  godkännande eller en registrering får Revisorsinspektionen  förelägga revisorn, det registrerade revisionsbolaget eller  revisorn från ett tredjeland att inom viss tid vidta  rättelse. Om föreläggandet inte följs, ska  Revisorsinspektionen pröva enligt 32-34 §§ om  auktorisationen, godkännandet eller registreringen ska  upphävas.
Revisorsinspektionen eller, efter överklagande, en domstol  får vid sin prövning av frågor om åtgärder enligt 32-34 §§  bestämma att ett beslut att upphäva auktorisation,  godkännande eller registrering eller ett beslut om  tidsbegränsat förbud ska gälla omedelbart.
Lag (2016:1339)
.
Övriga bestämmelser
Överklagande m.m.
36 §
Revisorsinspektionens beslut enligt denna lag får  överklagas till allmän förvaltningsdomstol.
Beslut som rör examination enligt 4 § första stycket 5,  särskild lämplighetsprövning enligt 5 § eller beslut om  sanktionsföreläggande får dock inte överklagas.
Prövningstillstånd krävs vid överklagande till  kammarrätten.
Lag (2017:643)
.
37 §
Om Revisorsinspektionen i ett ärende om  ansökan om auktorisation, godkännande eller registrering inte  meddelar beslut inom fyra månader från det att ansökan gavs  in, får sökanden begära förklaring av domstol att ärendet  uppehålls i onödan.
En begäran om en förklaring som avses i första stycket ska  göras hos allmän förvaltningsdomstol. Prövningstillstånd  krävs vid överklagande till kammarrätten.
Om inspektionen inte har meddelat beslut inom en månad från  det att en förklaring har lämnats, ska ansökan anses ha  avslagits.
Lag (2016:1339)
.
Straffansvar
38 §
Den som obehörigen utger sig för att vara auktoriserad eller godkänd revisor döms till böter.
Lag (2013:217)
.
Avgifter
39 §
Regeringen eller den myndighet som regeringen bestämmer får meddela föreskrifter om avgifter i ärenden enligt denna lag.
Register
40 §
Revisorsinspektionen ska föra ett register över  revisorer, registrerade revisionsbolag och revisorer från  tredjeland.
Lag (2016:1339)
.
Bemyndiganden
41 §
Regeringen eller den myndighet som regeringen bestämmer  får meddela ytterligare föreskrifter om auktorisation,  godkännande, behörighet att granska hållbarhetsrapporter och  registrering samt om villkor för verksamheten. Föreskrifterna  får innehålla undantag från bestämmelserna i 24 §.
Lag (2024:355)
.
Övergångsbestämmelser
2001:883
1. Denna lag träder i kraft den 1 januari 2002, då lagen
(1995:528) om revisorer skall upphöra att gälla.
2. Under år 2002 skall verksamhet som utövas vid ikraftträdandet inte beaktas vid tillämpningen av bestämmelserna i
a) 9 § om att visst slag av verksamhet måste hållas tydligt avskild,
b) 10 § om att visst slag av verksamhet inte får utövas i revisionsbolag, samt
c) 11 § andra stycket och 15 § första och andra styckena om att där avsedda bolag får utöva enbart visst slag av verksamhet.
3. En fråga om discipliningripande mot en revisor på grund av en åtgärd eller underlåtenhet före lagens ikraftträdande prövas enligt äldre bestämmelser, om inte en prövning enligt de nya bestämmelserna är förmånligare för revisorn.
4. En revisor som är godkänd eller auktoriserad enligt äldre bestämmelser skall anses som godkänd respektive auktoriserad enligt denna lag.
5. Ett revisionsbolag som är registrerat enligt 9 § lagen
(1995:528) om revisorer skall anses som registrerat enligt denna lag.
6. Ett revisionsbolag som är godkänt eller auktoriserat  enligt äldre bestämmelser ska anses som registrerat till den  tidpunkt som Revisorsinspektionen har bestämt.
Lag (2016:1339)
.
7. Den som den 1 juli 1995 genomgick revisorsutbildning, som inte uppfyller de villkor för godkännande av revisor som föreskrivs i 4 §, får t.o.m. utgången av år 2002 godkännas enligt de bestämmelser som gällde vid utgången av juni 1995 under förutsättning att han eller hon har genomgått en kompletterande teoretisk utbildning i enlighet med vad regeringen eller den myndighet som regeringen bestämmer närmare föreskriver.
8. Den som den 1 juli 1995 genomgick revisorsutbildning, som inte uppfyller de villkor för auktorisation av revisor som föreskrivs i 5 §, får t.o.m. utgången av år 2002 auktoriseras enligt de bestämmelser som gällde vid utgången av juni 1995.
2009:564
1. Denna lag träder i kraft den 1 juli 2009.
2. Bestämmelserna i 22 a § tillämpas första gången för det räkenskapsår som påbörjas närmast efter den 30 juni 2009.
3. Vid tillämpning av 27 a § första stycket andra meningen ska kvalitetskontroll av revisorer, registrerade revisionsbolag och revisorer från tredjeland anses ha genomförts vid ikraftträdandet.
4. Bestämmelserna i 28 a § tillämpas första gången för sådan dokumentation som avser det räkenskapsår för moderföretaget som påbörjas närmast efter den 30 juni 2009.
5. Bestämmelserna i 32 § i sin nya lydelse tillämpas även såvitt avser disciplinåtgärder på grund av åtgärder eller underlåtenhet före lagens ikraftträdande.
6. För beslut om straffavgift som har fattats före ikraftträdandet gäller 35 § andra stycket i sin äldre lydelse.
2013:217
1. Denna lag träder i kraft den 1 juni 2013.
2. En godkänd revisor som har avlagt revisorsexamen enligt äldre bestämmelser ska anses vara auktoriserad enligt denna lag. Detsamma gäller en godkänd revisor som enligt äldre bestämmelser har ansetts uppfylla kravet på revisorsexamen efter att ha genomgått ett särskilt lämplighetsprov.
3. Äldre föreskrifter gäller fortfarande för en examination eller särskild lämplighetsprövning som har anordnats före ikraftträdandet.
2013:735
1. Denna lag träder i kraft den 1 november 2013.
2. Äldre föreskrifter gäller fortfarande för ärenden enligt den upphävda 16 § som har inletts före ikraftträdandet.
2016:430
1. Denna lag träder i kraft den 17 juni 2016.
2. För en revisor som vid ikraftträdandet var bosatt i  Schweiz eller som vid den tidpunkten innehade ett sådant  utländskt examensbevis som krävs för att få utföra lagstadgad  revision i Schweiz gäller 4 och 5 §§ i den äldre lydelsen.
3. Äldre föreskrifter gäller fortfarande vid prövningen av en  fråga om discipliningripande mot en revisor på grund av en  åtgärd eller underlåtenhet före lagens ikraftträdande, om  inte en prövning enligt de nya bestämmelserna är förmånligare  för revisorn.
4. Bestämmelserna i 25 a § om tillträde av befattning hos en  tidigare revisionsklient tillämpas inte om revisorns  auktorisation eller godkännande har upphört att gälla före  lagens ikraftträdande.
2017:643
1. Denna lag träder i kraft den 1 augusti 2017.
2. Äldre bestämmelser gäller för överträdelser som har  inträffat före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.