Title: Lag (2025:587) om statligt stöd för investeringar i ny kärnkraft
SFS Number: Svensk författningssamling 2025:587
URL: https://www.riksdagen.se/sv/dokument-och-lagar/dokument/svensk-forfattningssamling/lag-2025587-om-statligt-stod-for-investeringar_sfs-2025-587/
Source Link: http://rkrattsbaser.gov.se/sfst?bet=2025:587
Amendment Register Link: http://rkrattsbaser.gov.se/sfsr?bet=2025:587
Ministry/Authority: Finansdepartementet
Issued: 2025-05-28
Metadata: {"Utfärdad": "2025-05-28"}

==================================================

Lag (2025:587) om statligt stöd för investeringar i ny kärnkraft
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:587
Departement/myndighet
:   
Finansdepartementet
Utfärdad
:   
2025-05-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledning
1 §
I denna lag finns bestämmelser om statligt stöd till  företag för investeringar i nya kärnkraftsreaktorer i Sverige.
Lån och dubbelriktade differenskontrakt
2 §
Stöd får lämnas i form av statliga lån och dubbelriktade  differens-kontrakt.
Stödet ska utformas på ett sätt som ger incitament till ett  effektivt resursutnyttjande vid uppförande, innehav och drift  av nya kärnkraftsreaktorer. Stödet ska också utformas så att  det sker en väl avvägd fördelning av risker och vinster mellan  staten och det företag som får stöd.
3 §
Statliga lån får lämnas för uppförande och provdrift av  nya kärnkraftsreaktorer samt för projektering och andra  förberedande åtgärder inför uppförandet.
4 §
Dubbelriktade differenskontrakt får ingås för rutinmässig  drift av nya kärnkraftsreaktorer.
5 §
Stöd ska förenas med villkor som regleras genom avtal  mellan staten och det företag som får stöd.
Villkoren ska utformas med hänsyn till
1. statens risk,
2. statens möjlighet att tillvarata sin rätt, och
3. statens behov av kontroll och uppföljning.
Förutsättningar för stöd
6 §
Regeringen får, efter ansökan, besluta om att lämna stöd  till ett företag för de ändamål som anges i 3 och 4 §§.
Stöd får endast lämnas om de nya kärnkraftsreaktorer som avses  i 3 och 4 §§ är lokaliserade på samma plats i Sverige och har  en sammanlagd installerad elektrisk effekt om minst 300 MW. Om  det finns särskilda skäl får regeringen besluta om att lämna  stöd även om reaktorerna har en sammanlagd installerad  elektrisk effekt som understiger 300 MW.
7 §
Stöd får endast lämnas till ett företag vars verksamhet  uteslutande eller så gott som uteslutande har till ändamål att  uppföra, inneha och driva den nya kärnkraftsreaktor eller de  nya kärnkraftsreaktorer som beslutet om stöd avser.
8 §
Stöd får endast beslutas i samband med att sådana avtal  som anges i 5 § ingås.
9 §
Stöd får endast beslutas efter det att ett företag har  ansökt om de tillstånd som krävs enligt lagen (1984:3) om  kärnteknisk verksamhet och miljöbalken för uppförande, innehav  och drift av den nya kärnkraftsreaktor eller de nya  kärnkraftsreaktorer som beslutet om stöd avser.
10 §
Stöd får endast lämnas till ett företag om
1. den som har ett kvalificerat innehav av andelar i företaget  är lämplig att utöva ett väsentligt inflytande över ledningen  av företaget, och
2. den som ingår i företagets ledning är lämplig för en sådan  uppgift.
Med kvalificerat innehav avses detsamma som i 1 kap. 5 § 
15 lagen (2004:297) om bank- och finansieringsrörelse.
Rätt att meddela föreskrifter
11 §
Regeringen kan med stöd av 8 kap. 7 § regeringsformen  meddela ytterligare föreskrifter om stöd enligt denna lag.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.