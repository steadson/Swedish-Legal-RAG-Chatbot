Title: Förordning (2003:596) om bidrag för projektverksamhet inom den regionala 
utvecklingspolitiken
SFS Number: Svensk författningssamling 2003:596
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2003596-om-bidrag-for_sfs-2003-596/
Source Link: http://rkrattsbaser.gov.se/sfst?bet=2003:596
Amendment Register Link: http://rkrattsbaser.gov.se/sfsr?bet=2003:596
Ministry/Authority: Landsbygds- och infrastrukturdepartementet RSL
Issued: 2003-09-25
Metadata: {"Utfärdad": "2003-09-25", "Ändrad": "t.o.m. SFS 2024:1244"}

==================================================

Förordning (2003:596) om bidrag för projektverksamhet inom den regionala 
utvecklingspolitiken
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2003:596
Departement/myndighet
:   
Landsbygds- och infrastrukturdepartementet RSL
Utfärdad
:   
2003-09-25
Ändrad
:   
t.o.m. SFS 2024:1244
Övrig text
:   
Rättelseblad 2003:596 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Regeringen, Tillväxtverket, regioner och Gotlands kommun  beslutar om bidrag för projektverksamhet enligt denna  förordning.
I denna förordning finns bestämmelser om bidrag till den  projektverksamhet som finansieras av Tillväxtverket, regioner  och Gotlands kommun. Det som sägs i denna förordning om  regioner gäller också Gotlands kommun.
Med projektverksamhet avses i denna förordning sådan  verksamhet som avser projekt med syfte att uppnå målet för den  regionala utvecklingspolitiken.
Med projekt avses i denna förordning insatser som är  avgränsade från den ordinarie verksamheten i fråga om tid,  ekonomi och arbetsinsats. Förordning (2022:1470).
2 §
Bidrag får lämnas för att genomföra projekt som bidrar  till att uppnå målet för den regionala utvecklingspolitiken om  projekten är förenliga med bestämmelserna i 4-6 §§.
Bidrag som utgör statligt stöd enligt artikel 107.1 i  fördraget om Europeiska unionens funktionssätt får inte  lämnas. Förordning (2022:1470).
3 §
Den projektverksamhet som finansieras av Tillväxtverket  ska vara förenlig med regionala strategier och program. Innan  beslut om bidrag fattas ska Tillväxtverket samråda med den  berörda regionen. När Tillväxtverket fattat beslut om bidrag  ska regionen informeras om detta.
Den projektverksamhet som finansieras av regioner ska bedrivas  i enlighet med strategin för länets utveckling.
Förordning (2021:305).
Projekt som kan ges bidrag
4 §
Ett projekt får innebära samarbete mellan län.
Förordning (2006:1466).
5 §
Bidrag för ett projekt får inte utgöra driftsstöd.
Bidrag enligt denna förordning får lämnas med högst 50 procent  av utgifterna för projektet.
Bidrag enligt denna förordning får lämnas med högst 60 procent  av utgifterna för projektet om medfinansiering lämnas från  Europeiska regionala utvecklingsfonden eller Europeiska  socialfonden+ enligt förordningen (2022:1379) om förvaltning  av program för vissa EU-fonder.
Om Tillväxtverket och minst en annan beslutsfattare enligt  denna förordning beslutar om bidrag för samma projekt, får  bidrag lämnas med upp till 100 procent av utgifterna för  projektet. Varje beslutsfattare får dock besluta om bidrag med  högst 50 procent av utgifterna för projektet.
Förordning (2022:1470).
5 a §
Har upphävts genom förordning (2021:306).
6 §
Ett projekt får inte avse åtgärder som omfattas av stöd  enligt förordningen (2024:1243) om stöd för att främja  tillgången till grundläggande kommersiell service,  förordningen (2022:1467) om statligt stöd till regionala  investeringar, förordningen (2022:1468) om statligt stöd för  att regionalt främja företag, förordningen (2022:1469) om  statlig medfinansiering för åtgärder inom det nationella  programmet för Fonden för en rättvis omställning, eller stöd  enligt motsvarande äldre bestämmelser. Förordning (2024:1244).
Bidragsberättigade utgifter
7 §
Bidrag får lämnas för utgifter för anställning av personal och övriga utgifter för att starta, genomföra och avsluta projektet. Förordning (2012:435).
Ansökan
8 §
Ansökan om bidrag för ett projekt ska ske skriftligen. En  ansökan som avser Tillväxtverkets projektverksamhet ska ges in  till verket. En ansökan som avser bidrag inom den  projektverksamhet som bedrivs av en region ska ges in till den  som ska besluta om bidraget.
En ansökan ska innehålla uppgifter om
1. bidragsmottagaren, och
2. projektet, med en beskrivning av projektets syfte, mål,  tidsplan och genomförande samt budget och finansieringsplan.
Av projektbeskrivningen ska det särskilt framgå hur projektet  bidrar till en hållbar tillväxt utifrån perspektiven ekonomi,  miljö, integration och jämställdhet.
Sökanden ska i övrigt lämna de uppgifter och göra den  utredning som Tillväxtverket eller regionen beslutar.
Förordning (2021:305).
Beslut
9 §
Beslut i ett ärende om bidrag för ett projekt ska  innehålla
1. de villkor som förenas med beslutet,
2. uppgifter om hur projektet ska följas upp och utvärderas,
3. en total finansieringsplan för projektet,
4. uppgift om hur projektet ska slutrapporteras, och
5. en beslutsmotivering.
Om beslutet fattas av en region ska beslutsmotiveringen  innehålla en beskrivning av projektets koppling till strategin  för länets utveckling. Förordning (2021:305).
10 §
Om någon annan än bidragsmottagaren ska förfoga över projektmedel, ska beslutsfattaren ställa upp villkor för medlens användning som överensstämmer med denna förordning.
Förordning (2012:435).
Utbetalning
11 §
Bidraget ska betalas ut i efterhand efter redovisning av  de faktiska utgifterna för projektet. Inbetalningar till  riskkapitalfonder, lånefonder och garantifonder ska anses  utgöra faktiskt betalda utgifter.
Trots första stycket får bidrag som används för  medfinansiering av projekt som redovisas enligt förordningen 
(2022:1379) om förvaltning av program för vissa EU-fonder  redovisas och betalas ut enligt samma grunder som stödet  enligt den förordningen.
Beslutsfattaren får, om det finns särskilda skäl och efter  prövning av projektets ekonomiska bärkraft, besluta om  förskott på stödet.
Förskott enligt tredje stycket får lämnas med högst hälften av  det beviljade stödet, dock högst 400 000 kronor.  Förordning (2022:1470).
Tillsyn, uppföljning och återkrav
12 §
Beslutsfattaren skall utöva tillsyn över att bidrag utnyttjas för avsett ändamål och i överensstämmelse med föreskrivna villkor. Beslutsfattaren skall också svara för en årlig uppföljning av ärendet. Förordning (2006:1466).
13 §
Den som har fattat ett beslut om bidrag för ett projekt får upphäva beslutet helt eller delvis, om
1. bidragsbeslutet har fattats på grund av oriktig, vilseledande eller ofullständig uppgift från sökanden,
2. bidragsmottagaren har brutit mot de villkor som gäller för beslutet, eller
3. bidragsmedel har använts i strid mot bestämmelserna i denna förordning.
Om ett beslut upphävs sedan bidrag betalats ut till följd av beslutet får beslutsfattaren kräva att bidraget betalas tillbaka helt eller delvis. Återbetalning kan krävas inom tio år från det att beloppet betalades ut.
På bidrag som återkrävs skall ränta betalas enligt räntelagen
(1975:635). Beslutsfattaren får besluta om lägre ränta om det finns särskilda skäl.
Överklagande
14 §
Beslut enligt denna förordning får inte överklagas.
Övergångsbestämmelser
2003:596
Denna förordning träder i kraft den 15 november 2003.
Bestämmelserna i 16-23 §§ förordningen (1998:1634) om regionalt utvecklingsarbete, som upphävts genom förordningen (2003:595)
om regionalt utvecklingsarbete, gäller dock fortfarande för beslut om regional projektverksamhet som har fattats före ikraftträdandet av denna förordning.
2021:305
1. Denna förordning träder i kraft den 1 juni 2021.
2. Äldre föreskrifter gäller fortfarande för beslut om stöd  som fattats före den 1 januari 2020.
2022:1470
1. Denna förordning träder i kraft den 1 januari 2023.
2. För ärenden som avser medfinansiering till projekt enligt  den upphävda förordningen (2014:1383) om förvaltning av EU:s  strukturfonder gäller 11 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.