Title: Lag (2023:692) om dispositionsrätt till ledarhund
SFS Number: Svensk författningssamling 2023:692
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023692-om-dispositionsratt-till-ledarhund_sfs-2023-692/
Source Link: http://rkrattsbaser.gov.se/sfst?bet=2023:692
Amendment Register Link: http://rkrattsbaser.gov.se/sfsr?bet=2023:692
Ministry/Authority: Socialdepartementet
Issued: 2023-11-23
Metadata: {"Utfärdad": "2023-11-23"}

==================================================

Lag (2023:692) om dispositionsrätt till ledarhund
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:692
Departement/myndighet
:   
Socialdepartementet
Utfärdad
:   
2023-11-23
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna lag innehåller bestämmelser om dispositionsrätt till  ledarhund för personer med synnedsättning.
Med dispositionsrätt avses i denna lag en rätt att utan  äganderätt få inneha och nyttja en ledarhund.
Ansökan
2 §
Den myndighet som regeringen bestämmer 
(beslutsmyndigheten) prövar frågor enligt denna lag.
En ansökan om dispositionsrätt till ledarhund ska ges in till  beslutsmyndigheten och innehålla de uppgifter som myndigheten  behöver för prövning av om villkoren för dispositionsrätt  enligt 3 § är uppfyllda.
Villkor för dispositionsrätt till ledarhund
3 §
En ansökan om dispositionsrätt till ledarhund ska beviljas  om sökanden
1. är minst 18 år,
2. är bosatt i Sverige,
3. har en synnedsättning som innebär avsaknad av ledsyn,
4. har behov av och kan använda en ledarhund som  förflyttningshjälpmedel, och
5. kan ge hunden god omsorg och goda levnadsvillkor.
Ett beslut att bevilja en ansökan om dispositionsrätt gäller  tills vidare.
Tilldelning av ledarhund
4 §
Den som har beviljats dispositionsrätt till ledarhund ska  tilldelas en ledarhund inom skälig tid.
Krav på utbildning och veterinärvård
5 §
Den som har tilldelats en ledarhund ska under den tid som  ledarhunden disponeras genomgå fortlöpande utbildning  tillsammans med hunden samt ansvara för att hunden får den  veterinärvård som behövs enligt 4 kap. 1 § djurskyddslagen 
(2018:1192) och genomgår regelbundna hälsokontroller hos  veterinär.
Föreläggande
6 §
Om den som har beviljats dispositionsrätt till ledarhund  inte uppfyller villkoren i 3 § första stycket 2-5 eller kraven  i 5 § och beslutsmyndigheten bedömer att villkoren eller  kraven kan uppfyllas genom rättelse, får myndigheten förelägga  den som beviljats dispositionsrätten att, inom viss tid, komma  in med dokumentation som visar att villkoren eller kraven är  uppfyllda.
I föreläggandet ska det anges att dispositionsrätten kan  återkallas enligt 7 §.
Återkallande av dispositionsrätt
7 §
En dispositionsrätt till ledarhund får återkallas om den  som har beviljats dispositionsrätten, på ett sätt som inte är  tillfälligt eller oväsentligt, inte längre uppfyller villkoren  i 3 § första stycket 2-5 eller kraven i 5 § och ett  föreläggande enligt 6 § har meddelats men inte följts.
En dispositionsrätt får även återkallas utan att ett  föreläggande enligt 6 § har meddelats om den som har beviljats  dispositionsrätt saknar förutsättningar att uppfylla villkoren  i 3 § första stycket 2-5 eller kraven i 5 §. Detsamma gäller  om den som har beviljats dispositionsrätt har förbjudits att  ha hand om hund enligt 15 § lagen (2007:1150) om tillsyn över  hundar och katter eller 9 kap. 1 § djurskyddslagen 
(2018:1192).
Om beslutsmyndigheten återkallar dispositionsrätten, ska  myndigheten samtidigt besluta att ledarhunden ska återlämnas  och vid vilken tidpunkt det senast ska ske.
Återtagande av ledarhund
8 §
En ledarhund som inte längre är tjänstduglig får återtas  utan att dispositionsrätten till ledarhund återkallas.
Överklagande
9 §
Beslut enligt denna lag får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Rätt att meddela föreskrifter
10 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela ytterligare  föreskrifter om
1. vilka uppgifter och intyg som ska ges in i samband med en  ansökan om dispositionsrätt till ledarhund, och
2. veterinärvård och hälsokontroller för ledarhundar.
Övergångsbestämmelser
SFS 2023:692
1. Denna lag träder i kraft den 1 april 2024.
2. Genom lagen upphävs lagen (2005:340) om överlämnande av  vissa förvaltningsuppgifter till den ideella föreningen  Synskadades Riksförbund.
3. Ärenden som har inletts hos Synskadades Riksförbund före  ikraftträdandet men som inte avgjorts före den 1 april 2024  handläggs enligt bestämmelserna i den nya lagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.