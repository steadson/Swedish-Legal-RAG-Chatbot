Title: /r1/ Lag (1991:189) 
om brevröstning i Förbundsrepubliken Tyskland och Schweiz;
SFS Number: Svensk författningssamling 1991:189
URL: https://www.riksdagen.se/sv/dokument-och-lagar/dokument/svensk-forfattningssamling/r1-lag-1991189-om-brevrostning-i_sfs-1991-189/
Source Link: http://rkrattsbaser.gov.se/sfst?bet=1991:189
Amendment Register Link: http://rkrattsbaser.gov.se/sfsr?bet=1991:189
Ministry/Authority: Justitiedepartementet L6
Issued: 1991-04-18
Metadata: {"Utfärdad": "1991-04-18"}

==================================================

/r1/ Lag (1991:189) 
om brevröstning i Förbundsrepubliken Tyskland och Schweiz;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1991:189
Departement/myndighet
:   
Justitiedepartementet L6
Utfärdad
:   
1991-04-18
Tidsbestämd
: 
1995-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Vid 1991 års ordinarie val till riksdagen och det samtidiga valet av  landstingsledamöter och kommunfullmäktige samt vid extra val till  riksdagen och folkomröstning som infaller före 1994 års motsvarande val  får röstberättigade som vistas i Förbundsrepubliken Tyskland eller  Schweiz rösta genom att från samma land sända sina valsedlar till  valnämnden med posten (brevröstning).
Vid brevröstning tillämpas bestämmelserna i vallagen (1972:620), om inte  annat följer av denna lag.
2 §
Brevröstning skall gå till på följande sätt.
Väljaren lägger för varje val själv in sin valsedel i ett innerkuvert. I  närvaro av två vittnen lägger han sedan in iordningställda innerkuvert i  ett ytterkuvert för brevröstningsförsändelse och tillsluter detta.  Därefter skriver väljaren på ytterkuvertet en försäkran på heder och  samvete att han gjort på detta sätt och att försändelsen har ställts i  ordning i Förbundsrepubliken Tyskland respektive Schweiz. Vidare anger  han på ytterkuvertet dels den dag då brevröstningsförsändelsen har  gjorts i ordning, dels sitt personnummer. Vittnena intygar skriftligen  att väljaren egenhändigt undertecknat försäkran samt att de inte känner  till något förhållande som strider mot de uppgifter väljaren lämnat på  ytterkuvertet. Vittnenas adresser anges på ytterkuvertet. Vittnena skall  ha fyllt 18 år. Väljarens make eller barn eller makens barn får inte  vara vittne.
Sedan brevröstningsförsändelsen har gjorts i ordning enligt andra  stycket lägger väljaren in försändelsen tillsammans med sitt röstkort i  ett omslagskuvert och tillsluter detta. Därefter lämnas försändelsen för  postbefordran till valnämnden i den kommun där väljaren är upptagen i  allmän röstlängd eller, om väljaren är upptagen i särskild röstlängd,  till valnämnden i den kommun inom vilken den vallokal är belägen där den  särskilda röstlängden enligt 4 kap. 20 § vallagen (1972:620) skall  finnas tillgänglig.
Vid val till riksdagen, vid val i hela landet av landstingsledamöter och  kommunfullmäktige och vid en folkomröstning får  brevröstningsförsändelsen vara iordninggjord tidigast 24 dagar före  valdagen och skall avges senast dagen före valdagen. Vid extra val till  riksdagen och vid folkomröstning samtidigt med sådana val får  brevröstningsförsändelsen vara iordninggjord tidigast 20 dagar före  valdagen. Försändelsen skall anses avgiven den dag då den är  poststämplad. Brevröstningsförsändelsen bör lämnas för postbefordran i  så god tid att den kan beräknas vara valnämnden till handa senast andra  dagen efter valdagen.
3 §
Vid varje tillfälle då brevröstningsförsändelser kommer in till  valnämnden skall antalet antecknas i ett särskilt protokoll. I väntan på  den offentliga förrättningen för preliminär rösträkning skall  försändelserna förvaras på ett betryggande sätt.
4 §
Granskning och rösträkning skall i fråga om  brevröstningsförsändelser ske vid den offentliga förrättning som avses i 
13 kap. 9 § vallagen (1972:620). Sedan de åtgärder som anges i samma  paragrafs första stycke har vidtagits, skall brevröstningsförsändelserna  granskas på följande sätt.
Granskningen inleds med att inkomna omslagskuvert med  brevröstningsförsändelser räknas, varefter antalet antecknas i  protokollet. Därefter granskas omslagskuverten. Därvid kontrolleras att
1. omslagskuvertet inte har blivit öppnat efter tillslutandet,
2. omslagskuvertet har avlämnats för postbefordran i Förbundsrepubliken  Tyskland eller Schweiz,
3. brevröstningsförsändelsen inte har avgetts senare än dagen före  valdagen.
I de fall då de nämnda kraven är uppfyllda, behandlas omslagskuvertet på  det sätt som föreskrivs i 5 §. I annat fall läggs omslagskuvertet åt  sidan. Omslagskuvert som har lagts åt sidan läggs därefter in i ett  eller flera särskilda omslag som förseglas och förses med anteckning om  innehållet.
5 §
När kontrollen enligt 4 § är avslutad, öppnas de omslagskuvert som  inte har lagts åt sidan. Därefter kontrolleras att
1. omslagskuvertet innehåller väljarens röstkort,
2. samma väljare inte har avgivit sådant fönsterkuvert som avses i 13  kap. 3 § första stycket vallagen (1972:620) eller mer än en  brevröstningsförsändelse,
3. väljaren är röstberättigad i valdistriktet,
4. väljaren inte röstat i vallokalen under valdagen.
I de fall då de nämnda kraven är uppfyllda, behandlas ytterkuvertet på  det sätt som föreskrivs i 6 §. I annat fall läggs ytterkuvertet  tillsammans med väljarens röstkort åter in i omslagskuvertet, som läggs  åt sidan. Omslagskuvert som har lagts åt sidan läggs därefter in i ett  eller flera särskilda omslag som förseglas och förses med anteckning om  innehållet.
6 §
När kontrollen enligt 5 § är avslutad, granskas ytterkuverten till  de valförsändelser som inte har lagts åt sidan. Därvid kontrolleras att  försändelsen är i föreskrivet skick och har gjorts i ordning inom  föreskriven tid samt att ytterkuvertet är tillslutet. Därefter bryts  ytterkuvertet. Innerkuverten granskas. Därvid kontrolleras att de är av  föreskriven beskaffenhet, att väljaren har ställt i ordning endast ett  innerkuvert för varje val och att innerkuverten inte är försedda med  obehörig märkning. Godkända innerkuvert läggs i urnorna. I samband  därmed antecknas vid väljarens namn i röstlängden att han har utövat sin  rösträtt.
Föreligger någon brist eller felaktighet i ett hänseende som valnämnden  skall kontrollera enligt första stycket, skall det eller de bristfälliga  kuverten tillsammans med väljarens röstkort och ytterkuvertet åter  läggas in i omslagskuvertet. Detsamma gäller, om ett innerkuvert är tomt  eller om det inte klart framgår att ett kuvert innehåller en valsedel.  Omslagskuverten läggs i sin tur in i ett eller flera omslag som  förseglas och förses med anteckning om innehållet.
Avgivna röster skall räknas tillsammans med de röster som avses i 13  kap. 9 § andra stycket vallagen (1972:620).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.