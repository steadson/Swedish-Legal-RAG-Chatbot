Title: Lag (2017:612) om samverkan vid utskrivning från sluten hälso- och sjukvård
SFS Number: Svensk författningssamling 2017:612
URL: https://www.riksdagen.se/sv/dokument-och-lagar/dokument/svensk-forfattningssamling/lag-2017612-om-samverkan-vid-utskrivning-fran_sfs-2017-612/
Source Link: http://rkrattsbaser.gov.se/sfst?bet=2017:612
Amendment Register Link: http://rkrattsbaser.gov.se/sfsr?bet=2017:612
Ministry/Authority: Socialdepartementet
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2025:449"}

==================================================

Lag (2017:612) om samverkan vid utskrivning från sluten hälso- och sjukvård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:612
Departement/myndighet
:   
Socialdepartementet
Utfärdad
:   
2017-06-22
Ändrad
:   
t.o.m. SFS 2025:449
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Inskrivningsmeddelande och planering
3 kap. Åtgärder vid utskrivning
4 kap. Samverkan mellan region och kommun
5 kap. Kommunens betalningsansvar
Övergångsbestämmelser
1 kap. Inledande bestämmelser
Lagens innehåll och tillämpningsområde
1 §
I denna lag finns bestämmelser om
1. samverkan vid planering av insatser för enskilda som efter  att de skrivits ut från sluten vård kan komma att behöva  insatser från socialtjänsten, den kommunalt finansierade  hälso- och sjukvården eller den regionfinansierade öppna  vården,
2. hur insatserna ska planeras för enskilda som efter  utskrivning behöver insatser från flera berörda enheter inom  de aktuella verksamheterna, och
3. kommunens betalningsansvar för vissa utskrivningsklara  patienter.
Det som i denna lag sägs om regioner gäller även kommuner som  inte ingår i en region.
Lag (2019:979)
.
Lagens syfte
2 §
Denna lag syftar till att främja en god vård och en  socialtjänst av god kvalitet för enskilda som efter  utskrivning från sluten vård behöver insatser från  socialtjänsten, den kommunalt finansierade hälso- och  sjukvården eller den regionfinansierade öppna vården. I detta  syfte ska lagen särskilt främja att en patient med behov av  insatser skrivs ut från den slutna vården så snart som möjligt  efter det att den behandlande läkaren bedömt att patienten är  utskrivningsklar.
Lag (2019:979)
.
Uttryck i lagen
3 §
I denna lag avses med
1. hälso- och sjukvård: åtgärder för att medicinskt  förebygga, utreda och behandla sjukdomar och skador samt  sjuktransporter,
2. socialtjänst: insatser för en enskild enligt  författningarna om socialtjänst och stöd och service till  vissa funktionshindrade samt insatser enligt de särskilda  författningarna om vård utan samtycke av unga eller av  missbrukare,
3. sluten vård: hälso- och sjukvård som ges till en patient  som är intagen vid en vårdinrättning,
4. öppen vård: annan hälso- och sjukvård än sluten vård,  och 5. utskrivningsklar: att en patients hälsotillstånd är  sådant att den behandlande läkaren har bedömt att patienten  inte längre behöver vård vid en enhet inom den slutna  vården.
2 kap. Inskrivningsmeddelande och planering
Inskrivningsmeddelande
1 §
Om den behandlande läkaren, när en patient skrivs in i den  slutna vården, bedömer att patienten kan komma att behöva  insatser från socialtjänsten, den kommunalt finansierade  hälso- och sjukvården eller den regionfinansierade öppna  vården efter det att patienten har skrivits ut, ska den slutna  vården underrätta de berörda enheterna om denna bedömning  genom ett inskrivningsmeddelande.
Om insatser bedöms behövas från den kommunalt finansierade  hälso- och sjukvården, ska inskrivningsmeddelandet även  skickas till den regionfinansierade öppna vården.
Lag (2019:979)
.
2 §
Ett inskrivningsmeddelande ska innehålla upplysningar om  patientens namn, personnummer och folkbokföringsadress samt  om beräknad tidpunkt för utskrivning.
3 §
Ett inskrivningsmeddelande ska skickas senast 24 timmar  efter det att patienten har skrivits in i den slutna vården.  Om den behandlande läkaren först senare under vårdförloppet  bedömer att en patient kan komma att behöva insatser enligt 
1 §, ska den slutna vården skicka inskrivningsmeddelandet  senast 24 timmar efter det att den behandlande läkaren gjorde  den bedömningen.
4 §
Om den beräknade tidpunkten för utskrivning ändras efter  det att ett inskrivningsmeddelande har skickats, ska den  slutna vården så snart det är möjligt underrätta de berörda  enheterna om den nya beräknade tidpunkten för utskrivning.
Fast vårdkontakt i den öppna vården
5 §
När en enhet i den regionfinansierade öppna vården har  tagit emot ett inskrivningsmeddelande i fråga om en patient,  ska verksamhetschefen vid den enheten utse en fast vårdkontakt  för patienten. Verksamhetschefen ska utse den fasta  vårdkontakten innan patienten skrivs ut från den slutna  vården.
Om patienten redan har en fast vårdkontakt vid enheten, får  denne fortsätta att vara patientens fasta vårdkontakt.
Lag (2019:979)
.
Planering inför patientens utskrivning
6 §
När en berörd enhet inom socialtjänsten, den kommunalt  finansierade hälso- och sjukvården eller den  regionfinansierade öppna vården har fått ett  inskrivningsmeddelande, ska enheten börja sin planering av de  insatser som är nödvändiga för att patienten på ett tryggt och  säkert sätt ska kunna lämna den slutna vården och efter  utskrivningen få sina behov av socialtjänst eller hälso- och  sjukvård tillgodosedda.
Lag (2019:979)
.
3 kap. Åtgärder vid utskrivning
Underrättelse om att en patient är utskrivningsklar
1 §
När den behandlande läkaren har bedömt att en patient är  utskrivningsklar, ska den slutna vården så snart som möjligt  underrätta berörda enheter om denna bedömning, om  bestämmelser om sekretess eller tystnadsplikt inte hindrar  det.
En underrättelse i enlighet med 7 a § tredje stycket lagen 
(1991:1128) om psykiatrisk tvångsvård ska motsvara en  underrättelse enligt första stycket.
Informationsöverföring vid utskrivning
2 §
Om bestämmelser om sekretess eller tystnadsplikt inte  hindrar det, ska den slutna vården till berörda enheter  överföra den information som är nödvändig för att ge  patienten socialtjänst eller hälso- och sjukvård.  Informationen ska överföras senast samma dag som patienten  skrivs ut från den slutna vården.
Information till patienten
3 §
Närmare bestämmelser om den information som ska ges till  patienten och dennes närstående vid utskrivning anges i 
3 kap. patientlagen (2014:821).
4 kap. Samverkan mellan region och kommun
Samordnad individuell planering
1 §
Om patienten efter utskrivningen behöver insatser från  både region och kommun i form av hälso- och sjukvård eller  socialtjänst, ska en samordnad individuell planering  genomföras av representanter för de enheter som ansvarar för  insatserna. Om insatser behövs från den kommunalt finansierade  hälso- och sjukvården, ska även den regionfinansierade öppna  vården medverka i den samordnade individuella planeringen.
För patienter som behöver insatser i samband med öppen  psykiatrisk tvångsvård eller öppen rättspsykiatrisk vård, ska  planeringen i stället genomföras enligt bestämmelserna om en  samordnad vårdplan i 7 a § lagen (1991:1128) om psykiatrisk  tvångsvård och 12 a § lagen (1991:1129) om rättspsykiatrisk  vård.
Lag (2019:979)
.
2 §
Vid den samordnade individuella planeringen ska enheterna  upprätta en individuell plan i enlighet med bestämmelserna i 
16 kap. 4 § tredje och fjärde styckena hälso- och  sjukvårdslagen (2017:30) och 10 kap. 8 § andra stycket och 9 §  socialtjänstlagen (2025:400). Planen får upprättas om  patienten samtycker till det. Arbetet med planen ska påbörjas  utan dröjsmål.
Lag (2025:449)
.
3 §
En kallelse till den samordnade individuella planering som  avses i 1 § första stycket ska skickas till berörda enheter av  patientens fasta vårdkontakt i den regionfinansierade öppna  vården.
Kallelsen ska skickas senast tre dagar efter det att en  underrättelse enligt 3 kap. 1 § om att patienten är  utskrivningsklar har lämnats.
Lag (2019:979)
.
Riktlinjer och överenskommelser
4 §
Region och kommun ska i samråd utarbeta gemensamma  riktlinjer till vårdgivare och till dem som bedriver  socialtjänst avseende samverkan enligt denna lag.
Lag (2019:979)
.
5 §
Region och kommun får träffa en överenskommelse om att  kommunens betalningsansvar ska inträda vid en annan tidpunkt  än den som anges i 5 kap. 4 § eller med ett annat belopp än  det som bestäms enligt 5 kap. 6 §.
Lag (2019:979)
.
5 kap. Kommunens betalningsansvar
1 §
En kommun betalar i enlighet med 2-6 §§ ersättning till en  region för en patient som vårdas inom den slutna vården efter  det att den behandlande läkaren har bedömt att patienten är  utskrivningsklar.
Lag (2019:979)
.
2 §
En kommuns betalningsansvar omfattar patienter som är  folkbokförda i kommunen.
Den kommun som har beslutat att en patient ska vistas i en  annan kommun i sådan särskild boendeform eller bostad som  avses i 8 kap. 4 eller 11 § eller 26 kap. 1 § första stycket 2  socialtjänstlagen (2025:400), har betalningsansvaret för den  patienten oavsett var patienten är folkbokförd.
Lag (2025:449)
.
3 §
Kommunens betalningsansvar förutsätter att den slutna  vården har
1. underrättat kommunen om att patienten har skrivits in i  enlighet med 2 kap. 1-3 §§, och
2. underrättat berörda enheter i kommunen om att patienten är  utskrivningsklar i enlighet med 3 kap. 1 §.
I de fall en samordnad individuell planering ska genomföras  enligt 4 kap. 1 och 2 §§ är kommunen betalningsansvarig endast  om den fasta vårdkontakten i den regionfinansierade öppna  vården har kallat till samordnad individuell planering i  enlighet med 4 kap. 3 §.
Lag (2019:979)
.
4 §
Om det inte finns någon överenskommelse om tidpunkten  enligt 4 kap. 5 §, ska kommunens betalningsansvar inträda tre  dagar efter det att en underrättelse enligt 3 kap. 1 § har  skickats. Om en sådan underrättelse skickas efter klockan 
12.00, ska kommunens betalningsansvar emellertid inträda fyra  dagar efter det att underrättelsen har skickats.
5 §
Kommunens betalningsansvar ska inte inträda om patienten  inte kan skrivas ut från den slutna vården på grund av att  sådana insatser som den regionfinansierade öppna vården är  ansvarig för inte är tillgängliga, eller det inte är klarlagt  om sådana insatser är tillgängliga.
Lag (2019:979)
.
6 §
Om det inte finns någon överenskommelse om belopp enligt 
4 kap. 5 §, ska kommunen lämna ersättning för vård av  utskrivningsklara patienter med det belopp som motsvarar  genomsnittskostnaden i riket för ett vårddygn i den slutna  vården. Detta belopp ska räknas om årligen med hänsyn till  utvecklingen av kostnader för vårdplatser i den slutna  vården.
Regeringen eller den myndighet som regeringen bestämmer får  meddela föreskrifter om det belopp som avses i första  stycket.
Övergångsbestämmelser
2017:612
1. Denna lag träder i kraft den 1 januari 2018.
2. För patienter som vårdas i sluten psykiatrisk vård ska  fram till och med den 31 december 2018 kommunens  betalningsansvar enligt 5 kap. 4 § inträda först 30 dagar  efter det att en underrättelse enligt 3 kap. 1 § har  skickats, om inte kommunen och landstinget i enlighet med 
4 kap. 5 § har kommit överens om annat.
Lag (2017:1130)
.
3. Genom lagen upphävs lagen (1990:1404) om kommunernas  betalningsansvar för viss hälso- och sjukvård.
4. Har upphävts genom
lag (2017:1130)
.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.