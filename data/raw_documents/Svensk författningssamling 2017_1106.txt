Title: Förordning (2017:1106) om en försöksverksamhet med datorbaserade nationella prov, extern bedömning och central rättning
SFS Number: Svensk författningssamling 2017:1106
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171106-om-en-forsoksverksamhet-med_sfs-2017-1106/
Source Link: http://rkrattsbaser.gov.se/sfst?bet=2017:1106
Amendment Register Link: http://rkrattsbaser.gov.se/sfsr?bet=2017:1106
Ministry/Authority: Utbildningsdepartementet
Issued: 2017-11-16
Metadata: {"Utfärdad": "2017-11-16", "Ändrad": "t.o.m. SFS 2021:1214"}

==================================================

Förordning (2017:1106) om en försöksverksamhet med datorbaserade nationella prov, extern bedömning och central rättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1106
Departement/myndighet
:   
Utbildningsdepartementet
Utfärdad
:   
2017-11-16
Ändrad
:   
t.o.m. SFS 2021:1214
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om en  försöksverksamhet med datorbaserade nationella prov, extern  bedömning och central rättning. Förordning (2021:1061).
2 §
Att en elevs resultat på ett nationellt prov särskilt ska  beaktas vid betygssättning i det ämne eller den kurs som det  nationella provet ges i, om det inte finns särskilda skäl,  följer av 10 kap. 20 a §, 12 kap. 20 a §, 13 kap. 21 a §, 
15 kap. 25 a § och 20 kap. 37 a § skollagen (2010:800).  Ytterligare bestämmelser om nationella prov finns i  skolförordningen (2011:185), gymnasieförordningen (2010:2039)  och förordningen (2011:1108) om vuxenutbildning.
Förordning (2021:1061).
3 §
Denna förordning är meddelad med stöd av 29 kap. 28 §  skollagen (2010:800) och 8 kap. 7 § första stycket och 11 §  regeringsformen. Förordning (2021:1061).
Uttryck i förordningen
4 §
I denna förordning avses med
- central rättning: rättning som innebär att elevens lösning  bedöms av en legitimerad och behörig lärare på uppdrag av en  statlig myndighet, där resultatet av rättningen ingår som ett  underlag för den betygssättande läraren vid betygssättningen,
- extern bedömning: bedömning som innebär att en lärare som  inte är elevens undervisande lärare bedömer elevens lösning av  ett nationellt prov, där resultatet av bedömningen ingår som  ett underlag för den betygssättande läraren vid  betygssättningen. Förordning (2021:1061).
Försöksverksamheten
5 §
Försöksverksamhet enligt denna förordning ska avse  datorbaserade nationella prov, extern bedömning och central  rättning av sådana prov.
Försöksverksamheten ska omfatta skolenheter inom grundskolan,  specialskolan, sameskolan, gymnasieskolan och kommunal  vuxenutbildning på gymnasial nivå och avse ämnena engelska,  matematik, svenska och svenska som andraspråk samt samhälls-  och naturorienterande ämnen, i de årskurser och kurser där  nationella prov genomförs.
Proven ska utformas så att de i så stor utsträckning som  möjligt kan genomföras av elever med funktionsnedsättning.
Försöksverksamheten ska bedrivas under tiden 1 januari 2018-31  december 2023 och omfatta högst 100 skolenheter.
Förordning (2021:1061).
6 §
Statens skolverk ska göra ett urval av skolenheter som ska  delta i försöksverksamheten. Urvalet ska göras på ett sätt som  främjar möjligheterna till utvärdering av försöksverksamheten.
Förordning (2021:1061).
7 §
Det är obligatoriskt för de skolenheter som Statens  skolverk utser att delta i försöksverksamheten.
Förordning (2021:1061).
8 §
Huvudmannen för en skolenhet som deltar i  försöksverksamheten ansvarar för att eleverna har tillgång  till dator eller annan digital enhet för genomförandet av  datorbaserade nationella prov. Förordning (2021:1061).
9 §
Extern bedömning ska organiseras mellan två eller flera  skolenheter. I de fall detta inte är möjligt får den externa  bedömningen organiseras på annat sätt. Förordning (2021:1061).
Statsbidrag
10 §
Statens skolverk lämnar statsbidrag, i den mån det finns  tillgång på medel, till en huvudman för en skolenhet som  deltar i försöksverksamheten. Förordning (2021:1061).
Uppföljning och utvärdering av försöksverksamheten
11 §
Huvudmännen för de skolenheter som deltar i  försöksverksamheten är skyldiga att medverka i uppföljning  och utvärdering av verksamheten. Förordning (2021:1061).
12 §
Statens skolverk ska utvärdera försöksverksamheten. Av  utvärderingen ska, så långt möjligt, den centrala rättningens  och den externa bedömningens effekter på likvärdigheten i  bedömningen av proven framgå. Skolverket ska även följa upp  hur huvudmännen använt ersättningen de fått för sin medverkan  i verksamheten.
Skolverket ska, med start 2019 och senast den 15 februari  varje år som försöksverksamheten pågår, redovisa omfattningen  och erfarenheterna av verksamheten till regeringen.
Förordning (2021:1061).
Bemyndigande
13 §
Statens skolverk får meddela föreskrifter om omfattningen  och utformningen av försöksverksamheten, tidpunkten för  genomförandet av de olika delarna av försöksverksamheten samt  de deltagande huvudmännens återrapportering till Skolverket.
Förordning (2021:1061).
Överklagande
14 §
Beslut enligt denna förordning får inte överklagas.
Förordning (2021:1061).
Övergångsbestämmelser
2017:1106
1. Denna förordning träder i kraft den 1 januari 2018 i fråga  om 5, 6 och 12 §§ och i övrigt den 29 juni 2018.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.