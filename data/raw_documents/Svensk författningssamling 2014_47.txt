Title: Förordning (2014:47) om statsbidrag för undervisning under skollov
SFS Number: Svensk författningssamling 2014:47
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201447-om-statsbidrag-for_sfs-2014-47/
Source Link: http://rkrattsbaser.gov.se/sfst?bet=2014:47
Amendment Register Link: http://rkrattsbaser.gov.se/sfsr?bet=2014:47
Ministry/Authority: Utbildningsdepartementet
Issued: 2014-01-30
Metadata: {"Utfärdad": "2014-01-30", "Ändrad": "t.o.m. SFS 2025:658"}

==================================================

Förordning (2014:47) om statsbidrag för undervisning under skollov
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:47
Departement/myndighet
:   
Utbildningsdepartementet
Utfärdad
:   
2014-01-30
Ändrad
:   
t.o.m. SFS 2025:658
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för frivillig undervisning som bedrivs under skollov i vissa  skolformer och för frivillig undervisning som bedrivs under  sommaren det år en elev har avslutat årskurs 10 i  specialskolan.
Syftet med statsbidraget är att elever som inte uppfyllt,  eller riskerar att inte uppfylla, kriterierna för bedömning av  kunskaper eller betygskriterierna för betyget E ska få ökad  möjlighet att uppfylla dem.
Statsbidrag lämnas i den mån det finns tillgång på medel.  Förordning (2023:65).
2 §
Regler om prövning för betyg från grundskolan respektive specialskolan finns i 10 kap. 23 § respektive 12 kap. 23 §
skollagen (2010:800) och i 6 kap. 21 och 22 §§
skolförordningen (2011:185). Regler om prövning för betyg för den som är elev i gymnasieskolan finns i 15 kap. 28 §
skollagen och 8 kap. 24 § gymnasieförordningen (2010:2039).
Förutsättningar för statsbidrag
3 §
Statsbidrag enligt denna förordning får lämnas till den som är huvudman för en grundskola, sameskola, specialskola eller gymnasieskola.
3 a §
Statsbidrag får bara lämnas till en enskild huvudman om  huvudmannen är godkänd för F-skatt och registrerad som  arbetsgivare hos Skatteverket. Förordning (2025:658).
3 b §
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2025:658).
3 c §
Statsbidrag får inte lämnas om
1. Statens skolinspektion eller en kommun har fattat beslut om  att återkalla huvudmannens godkännande som avser en verksamhet  som omfattas av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts. Förordning (2025:658).
3 d §
Statsbidrag får inte lämnas för kostnader som något  statligt bidrag redan har lämnats för. Förordning (2025:658).
4 §
Statsbidrag lämnas för kostnader för sådan undervisning  som anges i andra stycket för en elev som behöver  undervisningen för att uppfylla kriterierna för bedömning av  kunskaper eller betygskriterierna för betyget E i ett eller  flera ämnen.
Bidrag lämnas för elever som går i
1. grundskolan, sameskolan eller specialskolan och deltar i  undervisning under skollov under läsåret eller under sommaren  efter att en årskurs har avslutats, eller
2. gymnasieskolan och deltar i undervisning under skollov  under läsåret eller i anslutning till att läsåret har  avslutats.
Statsbidrag lämnas inte för sådan lovskola som en huvudman är  skyldig att anordna enligt skollagen (2010:800) eller  undervisning som bedrivs efter att gymnasieskolan har  avslutats. Förordning (2025:658).
5 §
För den undervisning under skollov som ansökan om  statsbidrag avser ska huvudmannen använda lärare som får  anställas som lärare i skolväsendet utan tidsbegränsning.
Förordning (2020:500).
Beräkning av statsbidrag
6 §
Statsbidrag för undervisning under skollov lämnas med  högst 1 500 kronor per elev och vecka. Statens skolverk får  besluta att statsbidrag lämnas med mer än 1 500 kronor per  elev och vecka om det finns särskilda skäl med hänsyn till  antalet elever i verksamheten. Förordning (2020:500).
Ansökan om statsbidrag
6 a §
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk.
Uppgifterna i ansökan ska lämnas på heder och samvete.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva ansökan.
I ansökan om statsbidrag ska huvudmannen beskriva hur den  undervisning under skollov som ansökan avser ska bedrivas,  vilka mål som sätts upp för verksamheten för att syftet med  statsbidraget ska uppnås och hur verksamheten ska följas upp.
Förordning (2025:658).
Beslut om och utbetalning av statsbidrag
7 §
Statens skolverk beslutar om statsbidrag för undervisning  under skollov.
Skolverket betalar ut statsbidraget efter det att huvudmannen  har lämnat uppgift till verket om att de elever som  huvudmannen har ansökt om bidrag för har deltagit i  undervisningen. Förordning (2020:500).
7 a §
Ett beslut om statsbidrag får förenas med villkor.  Villkoren ska framgå av beslutet. Förordning (2025:658).
Uppföljning och redovisning
8 §
Statens skolverk ska följa upp hur statsbidraget har använts.
9 §
Statens skolverk ska följa upp hur statsbidraget har  använts. Den som har tagit emot statsbidrag enligt denna  förordning är skyldig att medverka i den uppföljning och  utvärdering av verksamheten som bestäms av Skolverket eller av  en annan myndighet som har fått regeringens uppdrag att följa  upp hur bidraget har använts. Mottagaren ska också lämna de  uppgifter som Skolverket eller en annan myndighet som gör en  uppföljning eller utvärdering av verksamheten begär.  Förordning (2025:658).
Anmälningsskyldighet
9 a §
Den som ansöker om eller har beviljats statsbidrag  enligt denna förordning ska snarast möjligt till Statens  skolverk anmäla sådana ändrade förhållanden som kan påverka  rätten till bidraget eller storleken på det.  Förordning (2025:658).
Återbetalning och återkrav
10 §
Mottagaren av statsbidrag enligt denna förordning är  återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 9 §,  eller
4. mottagaren inte har följt villkor som framgår av beslutet  om bidrag. Förordning (2025:658).
11 §
Statens skolverk ska besluta att helt eller delvis kräva  tillbaka ett statsbidrag, om mottagaren av bidraget är  återbetalningsskyldig enligt 10 §.
Om det finns synnerliga skäl för det, får Skolverket besluta  att helt eller delvis avstå från återkrav.
Förordning (2025:658).
12 §
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2025:658).
Hinder mot utbetalning
12 a §
Statens skolverk ska besluta att ett beviljat  statsbidrag helt eller delvis inte ska betalas ut om  mottagaren av bidraget inte längre bedöms uppfylla villkoren  för det eller om det finns grund för återbetalning enligt 
10 §. Beslutet gäller omedelbart. Förordning (2025:658).
Bemyndiganden
13 §
Statens skolverk får meddela föreskrifter om  verkställigheten av denna förordning.  Förordning (2025:658).
Överklagande
14 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 12 a § får dock inte överklagas.
Förordning (2025:658).
Övergångsbestämmelser
2015:479
1. Denna förordning träder i kraft den 1 augusti 2015 i fråga om 6 § och i övrigt den 1 januari 2016.
2. Bestämmelsen i 6 § i den nya lydelsen tillämpas dock för tid från och med den 1 januari 2015.
2017:162
1. Denna förordning träder i kraft den 1 augusti 2017.
2. Äldre bestämmelser gäller fortfarande för statsbidrag som  beviljats före ikraftträdandet.
2020:499
1. Denna förordning träder i kraft den 25 juni 2020.
2. Äldre föreskrifter gäller fortfarande för statsbidrag som  avser tid före ikraftträdandet.
2020:500
1. Denna förordning träder i kraft den 1 januari 2023.
Förordning (2022:358).
2. Äldre föreskrifter gäller fortfarande för statsbidrag som  avser tid före ikraftträdandet.
2025:658
1. Denna förordning träder i kraft den 8 juli 2025.
2. Den äldre lydelsen av 4 § gäller fortfarande för betyg som  satts på kurser enligt de ämnesplaner som gäller utbildning  som påbörjats före höstterminen 2025.
3. Äldre föreskrifter gäller fortfarande för bidrag som avser  tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.