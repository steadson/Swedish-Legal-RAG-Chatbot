Title: Lag (2011:579) om leksakers säkerhet
SFS Number: Svensk författningssamling 2011:579
URL: https://www.riksdagen.se/sv/dokument-och-lagar/dokument/svensk-forfattningssamling/lag-2011579-om-leksakers-sakerhet_sfs-2011-579/
Source Link: http://rkrattsbaser.gov.se/sfst?bet=2011:579
Amendment Register Link: http://rkrattsbaser.gov.se/sfsr?bet=2011:579
Ministry/Authority: Finansdepartementet KO
Issued: 2011-05-26
Metadata: {"Utfärdad": "2011-05-26", "Ändrad": "t.o.m. SFS 2022:1126"}

==================================================

Lag (2011:579) om leksakers säkerhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:579
Departement/myndighet
:   
Finansdepartementet KO
Utfärdad
:   
2011-05-26
Ändrad
:   
t.o.m. SFS 2022:1126
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
Lagens innehåll och syfte
1 §
Denna lag syftar till att skydda barns hälsa och säkerhet genom bestämmelser om krav på leksaker och hur de ska tillhandahållas.
Lagens tillämpningsområde
2 §
Lagen tillämpas på leksaker som tillhandahålls på marknaden och i offentlig verksamhet.
Vad som sägs i denna lag om ekonomiska aktörer gäller också den som tillhandahåller leksaker i offentlig verksamhet.
3 §
Regeringen eller den myndighet som regeringen bestämmer får meddela föreskrifter om undantag från lagens tillämpningsområde när det gäller vissa leksaker eller vissa varor som kan uppfattas som leksaker.
Definitioner
4 §
I denna lag betyder
1. leksak: en vara som helt eller delvis är utformad eller  avsedd för barn under 14 år att leka med,
2. tillhandahållande på marknaden: varje leverans av en leksak  för distribution, förbrukning eller användning på  unionsmarknaden i samband med kommersiell verksamhet, mot  betalning eller gratis,
3. utsläppande på marknaden: tillhandahållande för första  gången av en leksak på unionsmarknaden,
4. tillverkare: varje fysisk eller juridisk person som  tillverkar en leksak eller som låter konstruera eller  tillverka en leksak och saluför denna leksak, i eget namn  eller under eget varumärke,
5. tillverkarens representant: varje fysisk eller juridisk  person som är etablerad inom unionen och som enligt skriftlig  fullmakt från tillverkaren har rätt att i dennes ställe utföra  särskilda uppgifter,
6. importör: varje fysisk eller juridisk person som är  etablerad i unionen och släpper ut en leksak från ett  tredjeland på unionsmarknaden,
7. distributör: varje fysisk eller juridisk person i  leveranskedjan, utöver tillverkaren eller importören som  tillhandahåller en leksak på marknaden,
8. ekonomisk aktör: tillverkaren, importören, tillverkarens  representant och distributören,
9. harmoniserad standard: en sådan europeisk standard som  avses i artikel 2.1 c i  Europaparlamentets och rådets  förordning (EU) nr 1025/2012 av den 25 oktober 2012 om  europeisk standardisering och om ändring av rådets direktiv 
89/686/EEG och 93/15/EEG samt av Europaparlamentets och rådets  direktiv 94/9/EG, 94/25/EG, 95/16/EG, 97/23/EG, 98/34/EG, 
2004/22/EG, 2007/23/EG, 2009/23/EG och 2009/105/EG samt om  upphävande av rådets beslut 87/95/EEG och Europaparlamentets  och rådets beslut 1673/2006/EG,
10. ackreditering: den betydelse som anges i  Europaparlamentets och rådets förordning (EG) nr 765/2008 av  den 9 juli 2008 om krav för ackreditering och upphävande av  förordning (EEG) nr 339/93,
11. bedömning av överensstämmelse: en process där det visas  huruvida specificerade krav avseende en leksak har uppfyllts,
12. återkallelse: varje åtgärd för att dra tillbaka en leksak  som redan tillhandahålls slutanvändaren,
13. tillbakadragande: varje åtgärd för att förhindra att en  leksak i leveranskedjan tillhandahålls på marknaden,
14. marknadskontroll: den verksamhet som bedrivs och de  åtgärder som vidtas av myndigheterna för att se till att  leksakerna överensstämmer med de tillämpliga krav som  fastställs i relevant unionslagstiftning om harmonisering, och  inte hotar hälsan, säkerheten eller andra aspekter av skyddet  av allmänintresset, och
15. CE-märkning: en märkning genom vilken tillverkaren visar  att leksaken överensstämmer med tillämpliga krav som  fastställs i harmoniserad unionslagstiftning som föreskriver  om märkning.
Lag (2021:676)
.
Övertagande och överlåtelse av tillverkarens skyldigheter
5 §
Om en importör eller en distributör tillhandahåller en leksak på marknaden i eget namn eller under eget varumärke eller ändrar en leksak som redan släppts ut på marknaden på ett sådant sätt att överensstämmelsen med de tilllämpliga kraven kan påverkas, övertar importören eller distributören tillverkarens skyldigheter enligt denna lag.
6 §
En tillverkare får genom skriftlig fullmakt utse en representant som ska utföra de uppgifter som ska anges i fullmakten.
Regeringen eller den myndighet som regeringen bestämmer får meddela föreskrifter om de krav som ska ställas på en fullmakts innehåll enligt första stycket.
Krav på leksaker
Allmänna krav
7 §
Leksaker får endast tillhandahållas på marknaden och i offentlig verksamhet om de uppfyller kraven i 9, 10, 12, 14 och 15 §§ och de föreskrifter som har meddelats i anslutning till dessa bestämmelser.
8 §
En leksak får visas och användas på mässor och utställningar även om den inte uppfyller de krav som föreskrivs i denna lag eller i de föreskrifter som har meddelats i anslutning till lagen. Detta gäller dock bara under förutsättning att det tydligt anges att leksaken inte överensstämmer med kraven och att den inte kommer att tillhandahållas inom Europeiska unionen förrän den uppfyller kraven.
Säkerhetskrav
9 §
En leksak får inte innebära någon risk för någon persons hälsa eller säkerhet när den används på avsett eller förutsebart sätt med hänsyn till barns beteende. Vid denna bedömning ska hänsyn tas till förmågan hos barn och, i förekommande fall, dem som har uppsikt över barn att hantera leksaken. Detta gäller särskilt för leksaker som är avsedda för barn i en viss angiven åldersgrupp.
Regeringen eller den myndighet som regeringen bestämmer får meddela föreskrifter om särskilda säkerhetskrav för leksaker.
Säkerhetskraven enligt första och andra styckena ska uppfyllas under hela den tid leksaken normalt sett kan förväntas användas.
10 §
En tillverkare ska förse leksaken eller leksakens förpackning samt, om det är lämpligt, bruksanvisningen som medföljer leksaken med varningar och informationstexter om de inbyggda faror och skaderisker som användningen av leksaken kan medföra och om hur dessa kan undvikas. Varningar och informationstexter ska i förekommande fall innehålla upplysning om
1. krav på användarnas lägsta eller högsta ålder,
2. krav på användarnas förmåga,
3. krav på användarnas högsta eller lägsta vikt,
4. att leksaken endast ska användas under tillsyn av vuxen, samt
5. försiktighetsåtgärder vid användning för vissa kategorier av leksaker.
Regeringen eller den myndighet som regeringen bestämmer meddelar närmare föreskrifter om innehållet i varningar och informationstexter.
Regeringen eller den myndighet som regeringen bestämmer får meddela föreskrifter om placeringen och utformningen i övrigt av varningar och informationstexter.
Presumtion om överensstämmelse med säkerhetskraven
11 §
En leksak som överensstämmer med en harmoniserad standard, som Europeiska kommissionen har hänvisat till i Europeiska unionens officiella tidning, ska förutsättas uppfylla de säkerhetskrav som ställs i 9 och 10 §§ och de föreskrifter som har meddelats i anslutning till dessa bestämmelser i den utsträckning kraven omfattas av standarden.
Bedömning av överensstämmelse
12 §
Innan en leksak släpps ut på marknaden ska tillverkaren utföra eller låta utföra en bedömning av om leksaken överensstämmer med säkerhetskraven enligt 9 och 10 §§ och de föreskrifter som har meddelats i anslutning till dessa bestämmelser. Tillverkaren ska i samband med det utarbeta teknisk dokumentation till grund för bedömningen om överensstämmelse.
Regeringen eller den myndighet som regeringen bestämmer får meddela föreskrifter om förfarandet för bedömning av leksakers överensstämmelse.
Anmälda organ
13 §
Organ som ska anmälas enligt 7-9 §§ lagen (2011:791) om ackreditering och teknisk kontroll för att utföra bedömning av överensstämmelse av leksaker genom EG-typkontroll (anmälda organ) ska vara ackrediterade för uppgiften enligt förordning
(EG) nr 765/2008 och lagen (2011:791) om ackreditering och teknisk kontroll.
Ett sådant organ får utföra bedömning av överensstämmelse av leksaker genom EG-typkontroll endast om Europeiska kommissionen eller någon medlemsstat i Europeiska unionen inte har anmält invändningar inom två veckor efter det att anmälan enligt första stycket har skett.
Regeringen eller den myndighet som regeringen bestämmer meddelar föreskrifter om sådana organs skyldigheter i samband med bedömning av överensstämmelse.
Lag (2011:797)
.
EG-försäkran om överensstämmelse
14 §
Om en sådan bedömning av överensstämmelse som avses i 12 §
innebär att leksaken uppfyller säkerhetskraven, skatillverkaren upprätta en EG-försäkran om överensstämmelse.Tillverkaren ansvarar därmed för att leksaken överensstämmer med säkerhetskraven.
Regeringen eller den myndighet som regeringen bestämmer får meddela föreskrifter om EG-försäkran om överensstämmelse för leksaker.
CE-märkning
15 §
En tillverkare ska förse leksaken med CE-märkning innan den släpps ut på marknaden.
Bestämmelser om CE-märkning finns i förordning (EG) nr 765/2008.
Regeringen eller den myndighet som regeringen bestämmer får meddela föreskrifter om CE-märkning av leksaker.
Dokumentation
16 §
En tillverkare ska bevara EG-försäkran om överensstämmelse och den tekniska dokumentation som ligger till grund för bedömningen av överensstämmelse i tio år från det att leksaken släpptes ut på marknaden.
Om en marknadskontrollmyndighet enligt 24 § eller i en annan medlemsstat inom Europeiska unionen begär det och anför skäl för sin begäran, ska tillverkaren tillhandahålla myndigheten den tekniska dokumentationen, eller en översättning av den.
Handlingarna ska tillhandahållas inom 30 dagar eller, om det är berättigat på grund av en allvarlig och omedelbar risk, den kortare tid som myndigheten bestämt.
En importör ska under den tid som anges i första stycket för en marknadskontrollmyndighet som avses i andra stycket kunna uppvisa en EG-försäkran om överensstämmelse och på begäran se till att myndigheten får tillgång till den tekniska dokumentationen.
17 §
Om tillverkaren inte har upprättat den tekniska dokumentationen i enlighet med 12 § eller föreskrifter som meddelats i anslutning till 12 § eller inte tillhandahåller den tekniska dokumentationen i enlighet med 16 § andra stycket, får en marknadskontrollmyndighet enligt 24 § eller i en annan medlemsstat inom Europeiska unionen begära att tillverkaren på egen bekostnad låter ett organ som avses i 13 §
inom en viss angiven tid utföra en provning av leksakens överensstämmelse med säkerhetskraven enligt 9 och 10 §§ och de föreskrifter som har meddelats i anslutning till dessa bestämmelser.
Spårbarhet
18 §
Regeringen eller den myndighet som regeringen bestämmer får meddela föreskrifter om ekonomiska aktörers skyldigheter i fråga om
1. information som ska följa med leksaken och som avser uppgifter
a) för identifiering av leksaken, och
b) om tillverkaren och importören, och
2. dokumentation som behövs för att spåra ursprunget till leksaker som de tillhandahåller eller har tillhandahållit.
Skadeförebyggande åtgärder och samarbete
19 §
En tillverkare ska se till att det finns rutiner som säkerställer att alla tillverkade leksaker överensstämmer med säkerhetskraven enligt 9 och 10 §§ och de föreskrifter som har meddelats i anslutning till dessa bestämmelser. En importör respektive en distributör ska, så länge de ansvarar för en leksak, se till att det finns rutiner för lagring och transport som säkerställer att leksaken fortsätter att överensstämma med säkerhetskraven enligt 9 och 10 §§ och de föreskrifter som har meddelats i anslutning till dessa bestämmelser.
En tillverkare respektive en importör ska bedriva ett skadeförebyggande arbete i syfte att få kännedom om skaderisker hos leksaker som de har tillhandahållit.
Regeringen eller den myndighet som regeringen bestämmer får meddela föreskrifter om tillverkares och importörers skyldigheter enligt andra stycket.
20 §
En importör som avser att tillhandahålla en leksak ska informera tillverkaren och den eller de myndigheter som avses i 24 § om det finns anledning att anta att leksaken utgör en sådan risk som avses i 9 §.
Första stycket gäller även en distributör som avser att tillhandahålla en leksak. Denne ska i tillämpliga fall även informera importören som har levererat leksaken.
Skyldigheter vid bristande överensstämmelse
21 §
En tillverkare eller en importör som har anledning att anta att en leksak som denne har tillhandahållit inte överensstämmer med de krav som föreskrivs i denna lag eller i föreskrifter meddelade i anslutning till lagen, ska omedelbart vidta de åtgärder som krävs för att få leksaken att överensstämma med kraven eller om så är lämpligt dra tillbaka eller återkalla leksaken från marknaden.
Ett tillbakadragande eller en återkallelse av leksaken ska ha det innehåll som anges i 15-18 §§ produktsäkerhetslagen
(2004:451). Vad som där sägs om återkallelse från distributör ska dock i stället avse tillbakadragande enligt denna lag.
22 §
En distributör som har anledning att anta att en leksak som denne har tillhandahållit inte överensstämmer med de krav som föreskrivs i denna lag eller i föreskrifter meddelade i anslutning till lagen, ska försäkra sig om att tillverkaren eller importören fullgör sina skyldigheter enligt 21 §. En distributör ska på begäran av en marknadskontrollmyndighet omedelbart vidta de åtgärder som krävs för att dra tillbaka eller återkalla leksaken från marknaden.
23 §
En ekonomisk aktör som har anledning att anta att en leksak som denne har tillhandahållit utgör en sådan risk som avses i 9 § ska omedelbart underrätta behöriga marknadskontrollmyndigheter i de medlemsstater inom Europeiska unionen där aktören har tillhandahållit leksaken. Aktören ska i underrättelsen lämna detaljerade upplysningar om risken och om vilka åtgärder som har vidtagits.
Marknadskontroll
Marknadskontrollmyndigheter
24 §
Bestämmelser om marknadskontroll finns i  Europaparlamentets och rådets förordning (EU) 2019/1020 av den 
20 juni 2019 om marknadskontroll och överensstämmelse för  produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011.
Den myndighet som regeringen bestämmer är  marknadskontrollmyndighet.
Lag (2022:1126)
.
24 a §
Vid marknadskontroll enligt förordning (EU) 2019/1020  har marknadskontrollmyndigheten befogenhet
1. att enligt artikel 14.4 a-14.4 c kräva att ekonomiska  aktörer ska tillhandahålla handlingar, specifikationer, data  eller uppgifter,
2. att enligt artikel 14.4 d utföra oanmälda inspektioner på  plats och fysiska kontroller av produkter,
3. att enligt artikel 14.4 e få tillträde till lokaler, mark  eller transportmedel,
4. att enligt artikel 14.4 f inleda undersökningar på eget  initiativ,
5. att enligt artikel 14.4 g kräva att ekonomiska aktörer ska  vidta lämpliga åtgärder för att få en bristande  överensstämmelse att upphöra eller att eliminera en risk,
6. att enligt artikel 14.4 h själv vidta åtgärder,
7. att enligt artikel 14.4 j införskaffa, inspektera och  demontera varuprover, och
8. att enligt artikel 14.4 k kräva att innehåll på ett  onlinegränssnitt ska avlägsnas, att en varning ska visas eller  att åtkomsten ska begränsas.
Marknadskontrollmyndigheten får införskaffa ett varuprov under  dold identitet enligt artikel 14.4 j i förordning (EU) 
2019/1020 endast om det är nödvändigt för att syftet med  kontrollen ska uppnås. Myndigheten ska underrätta den  ekonomiska aktören om att införskaffandet har skett under dold  identitet, så snart det går utan att syftet med åtgärden går  förlorat.
Befogenheten enligt första stycket 8 gäller inte i fråga om  databaser som omfattas av tryckfrihetsförordningens eller  yttrandefrihetsgrundlagens skydd.
När ändrade förhållanden ger anledning till det, ska  marknadskontrollmyndigheten besluta att en sådan skyldighet  som avses i första stycket 8 inte längre ska gälla.
Lag (2022:1126)
.
Hjälp av Polismyndigheten
25 §
På begäran av en marknadskontrollmyndighet ska  Polismyndigheten lämna den hjälp som behövs när myndigheten  vidtar åtgärder enligt 24 a §, om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Lag (2021:676)
.
Skyldigheter för anmälda organ
26 §
På begäran av en marknadskontrollmyndighet ska ett sådant organ som avses i 13 §
1. lämna uppgifter om EG-typintyg som utfärdats, återkallats eller väg-rats,
2. tillhandahålla provningsrapporter och teknisk dokumentation,
3. dra tillbaka EG-typintyg för leksaker som inte överensstämmer med säkerhetskraven, och
4. göra en översyn av ett EG-typintyg om myndigheten bedömer att det är nödvändigt.
Förelägganden
27 §
Marknadskontrollmyndigheten får besluta de förelägganden  som behövs i ett enskilt fall för att denna lag, föreskrifter  som har meddelats i anslutning till lagen och förordning (EU) 
2019/1020 ska följas.
Lag (2022:1126)
.
28 §
Ett beslut enligt 24 a eller 27 § ska förenas med vite,  om det inte av särskilda skäl är obehövligt.
Lag (2021:676)
.
Omedelbar verkställbarhet
29 §
En marknadskontrollmyndighet får, när den fattar beslut  enligt 24 a eller 27 §, bestämma att beslutet ska gälla  omedelbart.
Lag (2021:676)
.
Ekonomisk ersättning
30 §
Regeringen eller den myndighet som regeringen bestämmer får meddela föreskrifter om att en ekonomisk aktör ska
1. ersätta marknadskontrollmyndigheten för kostnader för provtagning och undersökning av prov, om leksaken vid kontrollen inte uppfyller säkerhetskraven på leksaker enligt 9 och 10 §§ och de föreskrifter som har meddelats i anslutning till dessa bestämmelser, och
2. få ersättning från marknadskontrollmyndigheten för varuprover och liknande, om det finns särskilda skäl för det.
Tystnadsplikt
31 §
Den som har tagit befattning med ett ärende som gäller marknadskontroll enligt denna lag får inte obehörigen röja eller utnyttja vad denne har fått veta om någons affärs- eller driftsförhållanden.
I det allmännas verksamhet tillämpas offentlighets- och sekretesslagen (2009:400) i stället för första stycket.
Sanktionsavgift
32 §
En ekonomisk aktör ska åläggas att betala en  sanktionsavgift, om den ekonomiska aktören eller någon som  handlar på den ekonomiska aktörens vägnar uppsåtligen eller av  oaktsamhet har brutit mot 7, 8, 16 § första stycket, 19, 20, 
21, 22 eller 23 § eller mot föreskrifter som har meddelats i  anslutning till 18 eller 19 §.
Sanktionsavgift får inte åläggas någon för att denne inte har  följt ett föreläggande som har förenats med vite.
I övrigt ska i fråga om sanktionsavgift 37 § andra stycket och 
39-43 §§ produktsäkerhetslagen (2004:451) tillämpas.
Lag (2022:1126)
.
Överklagande
33 §
En marknadskontrollmyndighets beslut enligt 24 a eller 
27 § får överklagas till allmän förvaltningsdomstol. Andra  beslut enligt denna lag av en marknadskontrollmyndighet får  inte överklagas.
Prövningstillstånd krävs vid överklagande till kammarrätten.
Lag (2021:676)
.
Övergångsbestämmelser
2011:579
1. Denna lag träder i kraft den 20 juli 2011, då lagen
(1992:1327) om leksakers säkerhet ska upphöra att gälla.
2. Den upphävda lagen gäller fortfarande i fråga om leksaker som har släppts ut på marknaden före ikraftträdandet.
3. Förelägganden och förbud som har meddelats enligt den upphävda lagen ska fortfarande gälla.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.