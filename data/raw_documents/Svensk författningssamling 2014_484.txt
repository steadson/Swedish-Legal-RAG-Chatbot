Title: Lag (2014:484) om en databas för övervakning av och tillsyn över finansmarknaderna
SFS Number: Svensk författningssamling 2014:484
URL: https://www.riksdagen.se/sv/dokument-och-lagar/dokument/svensk-forfattningssamling/lag-2014484-om-en-databas-for-overvakning-av_sfs-2014-484/
Source Link: http://rkrattsbaser.gov.se/sfst?bet=2014:484
Amendment Register Link: http://rkrattsbaser.gov.se/sfsr?bet=2014:484
Ministry/Authority: Finansdepartementet ESA
Issued: 2014-06-05
Metadata: {"Utfärdad": "2014-06-05", "Ändrad": "t.o.m. SFS 2024:123"}

==================================================

Lag (2014:484) om en databas för övervakning av och tillsyn över finansmarknaderna
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:484
Departement/myndighet
:   
Finansdepartementet ESA
Utfärdad
:   
2014-06-05
Ändrad
:   
t.o.m. SFS 2024:123
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
För Riksbankens övervakning av och Finansinspektionens tillsyn över finansmarknaderna ska det hos Statistiska centralbyrån finnas en särskild samling uppgifter som genom automatiserad behandling används för de ändamål som anges i 2 § (databas för övervakning av och tillsyn över finansmarknaderna).
Ändamål
2 §
Uppgifter får behandlas i databasen för sammanställning  och analys av information som behövs i
1. Riksbankens verksamhet avseende det finansiella systemet,
2. Finansinspektionens verksamhet för tillsyn över finansiella  marknader och företag, samt
3. Riksbankens, Finansinspektionens och Statistiska  centralbyråns verksamheter för framställning av statistik.
Lag (2022:1583)
.
Databasens innehåll
3 §
I databasen får sådana uppgifter behandlas som har samlats  in med stöd av
1. 12 kap. 1 § 1-4 lagen (2022:1568) om Sveriges riksbank,
2. 9 kap. 3 § första stycket lagen (1998:1479) om  värdepapperscentraler och kontoföring av finansiella  instrument,
3. 10 kap. 2 § första stycket lagen (2004:46) om  värdepappersfonder,
4. 13 kap. 3 § lagen (2004:297) om bank- och  finansieringsrörelse,
5. 8 kap. 5 § första stycket lagen (2018:1219) om  försäkringsdistribution,
6. 5 kap. 10 och 11 §§ lagen (2006:531) om särskild tillsyn  över finansiella konglomerat,
7. 23 kap. 2 § första stycket lagen (2007:528) om  värdepappersmarknaden,
8. 8 kap. 2 § lagen (2010:751) om betaltjänster,
9. 17 kap. 5 § försäkringsrörelselagen (2010:2043),
10. 5 kap. 2 § lagen (2011:755) om elektroniska pengar,
11. 13 kap. 6 § första stycket lagen (2013:561) om förvaltare  av alternativa investeringsfonder,
12. 6 kap. 1 § lagen (2014:968) om särskild tillsyn över  kreditinstitut och värdepappersbolag,
13. 6 kap. 2 § lagen (2017:230) om Pensionsmyndighetens  försäkringsverksamhet i premiepensionssystemet,
14. 14 kap. 5 § lagen (2019:742) om tjänstepensionsföretag,
15. artiklarna 394, 415, 416, 430-430b och 451 i  Europaparlamentets och rådets förordning (EU) nr 575/2013 av  den 26 juni 2013 om tillsynskrav för kreditinstitut och om  ändring av förordning (EU) nr 648/2012,
16. artiklarna 54 och 55 i Europaparlamentets och rådets  förordning (EU) 2019/2033 av den 27 november 2019 om  tillsynskrav för värdepappersföretag och om ändring av  förordningarna (EU) nr 1093/2010, (EU) nr 575/2013, (EU)  nr 600/2014 och (EU) nr 806/2014, och
17. 5 kap. 2 § första stycket lagen (2024:114) om clearing och  avveckling av betalningar.
Lag (2024:123)
.
3 a §
Utöver sådana uppgifter som anges i 3 § får i databasen  behandlas
1. uppgifter om Riksbankens eller Riksgäldskontorets  ekonomiska förhållanden,
2. uppgifter som är allmänt tillgängliga,
3. uppgifter från andra centralbanker eller från Banken för  internationell betalningsutjämning, under förutsättning att  uppgifterna har samlats in för tillsyns- eller  övervakningsändamål, och
4. uppgifter om juridiska personers resultat- och  balansräkningar.
Lag (2017:1121)
.
4 §
Uppgifter som avses i 3 § 1-13 och 17 får behandlas i  databasen endast om de har samlats in med stöd av föreskrifter  om periodisk rapportering.
Lag (2024:123)
.
5 §
Personuppgifter får inte behandlas i databasen. Med  personuppgifter avses detsamma som i Europaparlamentets och  rådets förordning (EU) 2016/679 av den 27 april 2016 om skydd  för fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning).
Lag (2018:353)
.
Direktåtkomst
6 §
Riksbanken ska ha direktåtkomst till uppgifterna i  databasen i bankens verksamhet avseende det finansiella  systemet och i bankens verksamhet för framställning av  statistik.
Lag (2022:1583)
.
7 §
Finansinspektionen ska ha direktåtkomst till uppgifterna i databasen i inspektionens verksamhet för tillsyn över finansiella marknader och företag samt i inspektionens verksamhet för framställning av statistik.
Kostnader
8 §
Riksbanken ska svara för den del av Statistiska centralbyråns kostnader som föranleds av att uppgifter som avses i 3 § 1 lämnas till Statistiska centralbyrån i stället för till Riksbanken.
Övergångsbestämmelser
2015:701
1. Denna lag träder i kraft den 1 januari 2016.
2. Den äldre bestämmelsen gäller för försäkringsföretag som  vid lagens ikraftträdande fortsätter att bedriva verksamhet  som avser tjänstepensionsförsäkringar enligt punkten 2 i  övergångsbestämmelserna till lagen (2015:700) om ändring i  försäkringsrörelselagen (2010:2043).
2018:1229
1. Denna lag träder i kraft den 1 oktober 2018.
2. Äldre bestämmelser gäller fortfarande för uppgifter som  har samlats in med stöd av 7 kap. 4 § första stycket lagen 
(2005:405) om försäkringsförmedling.
2022:1583
1. Denna lag träder i kraft den 1 januari 2023.
2. Äldre bestämmelser gäller fortfarande för uppgifter som har  samlats in med stöd av 6 kap. 9 § första och andra styckena  lagen (1988:1385) om Sveriges riksbank.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.