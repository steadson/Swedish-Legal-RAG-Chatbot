Title: Förordning (2018:1520) om intäktsram för elnätsverksamhet
SFS Number: Svensk författningssamling 2018:1520
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181520-om-intaktsram-for_sfs-2018-1520/
Source Link: http://rkrattsbaser.gov.se/sfst?bet=2018:1520
Amendment Register Link: http://rkrattsbaser.gov.se/sfsr?bet=2018:1520
Ministry/Authority: Klimat- och näringslivsdepartementet RSE
Issued: 2018-08-16
Metadata: {"Utfärdad": "2018-08-16", "Ändrad": "t.o.m. SFS 2023:248"}

==================================================

Förordning (2018:1520) om intäktsram för elnätsverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1520
Departement/myndighet
:   
Klimat- och näringslivsdepartementet RSE
Utfärdad
:   
2018-08-16
Ändrad
:   
t.o.m. SFS 2023:248
Övrig text
:   
Bilagorna ej med här
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller föreskrifter i anslutning till  ellagen (1997:857) om intäktsram för nätverksamhet.
Förordningen är meddelad med stöd av
- 5 kap. 6 § ellagen i fråga om 5, 33 och 34 §§,
- 5 kap. 8 § ellagen i fråga om 6-10 och 13-26 §§,
- 5 kap. 10 § ellagen i fråga om 27 §,
- 5 kap. 12 § ellagen i fråga om 28 § 1,
- 5 kap. 12 b § ellagen i fråga om 28 § 2,
- 5 kap. 31 § ellagen i fråga om 30 §,
- 8 kap. 11 § regeringsformen i fråga om 4, 12, 29, 31 och 
32 §§,
- 8 kap. 7 § regeringsformen i fråga om övriga bestämmelser.
Förordning (2022:592).
Ord och uttryck
2 §
Med anläggningstillgång avses i denna förordning
1. en anläggning för överföring av el,
2. en anläggning för mätning av överförd el,
3. ett system som används för drift eller övervakning av en  anläggning för överföring av el, eller
4. ett system som används för beräkning eller rapportering  vid mätning av överförd el.
I övrigt har ord och uttryck i denna förordning samma  betydelse som i ellagen (1997:857).
Nätmyndighet
3 §
Av 4 § förordningen (2023:241) om det nationella  elsystemet framgår att Energimarknadsinspektionen är  nätmyndighet enligt 1 kap. 5 § ellagen (1997:857).
Förordning (2023:248).
Intäktsramens bestämmande
4 §
Energimarknadsinspektionen får meddela närmare  föreskrifter om skyldigheten för en nätkoncessionshavare att  lämna de uppgifter som behövs för att bestämma intäktsramen  enligt 5 kap. 4 § ellagen (1997:857).
Kostnader för en ändamålsenlig och effektiv drift
5 §
Energimarknadsinspektionen får meddela föreskrifter  om
1. vilka kostnader som nätkoncessionshavaren kan påverka, och
2. vilket index som ska användas när kostnaderna räknas om  med hänsyn till förändringar i prisläget.
Tillgångar som ingår i kapitalbasen
6 §
Om en anläggningstillgång börjar användas av  nätkoncessionshavaren under tillsynsperioden, ska tillgången  ingå i kapitalbasen från det kalenderhalvårsskifte som följer  på den tidpunkt då tillgången börjar användas.
När en anläggningstillgång inte längre används ska tillgången  inte ingå i kapitalbasen från det kalenderhalvårsskifte som  infaller närmast efter den tidpunkt då tillgången slutat  användas.
Nuanskaffningsvärde
7 §
För en anläggningstillgång som ingår i kapitalbasen  ska ett nuanskaffningsvärde fastställas. Nuanskaffningsvärdet  ska motsvara ett normvärde för en anläggningstillgång som i  huvudsak är likadan som den tillgång som ingår i  kapitalbasen.
Ett normvärde ska beräknas med utgångspunkt i den utgift som  en nätkoncessionshavare skulle ha för att förvärva eller  tillverka en anläggningstillgång under tillsynsperioden på  ett kostnadseffektivt sätt, med skälig hänsyn till sådana  förutsättningar som nätkoncessionshavaren inte själv kan  påverka.
8 §
Om det finns särskilda skäl, får nuanskaffningsvärdet  i stället beräknas utifrån utgiften för att förvärva eller  tillverka anläggningstillgången när den ursprungligen togs i  bruk i nätverksamhet. Beräkningen ska ta hänsyn till  förändringen i prisläget från den anskaffningstidpunkten.
9 §
Om det saknas förutsättningar för att beräkna ett  nuanskaffningsvärde enligt 7 eller 8 §, ska  nuanskaffningsvärdet beräknas utifrån anläggningstillgångens  bokförda värde. Om anläggningstillgången inte har något  bokfört värde eller om det finns synnerliga skäl, får  nuanskaffningsvärdet i stället bestämmas till det som är  skäligt med hänsyn till tillgångens beskaffenhet.
Förändring i prisläget
10 §
Vid beräkningen av kapitalbasen ska förändringen i  prisläget anses svara mot faktorprisindex för byggnader.
Dokumentation av anläggningstillgångar
11 §
Nätkoncessionshavaren ska löpande dokumentera  uppgifter om de anläggningstillgångar som ingår i  kapitalbasen.
Av dokumentationen ska det framgå
1. vilka anläggningstillgångar som ingår i kapitalbasen,
2. var en anläggningstillgång är belägen,
3. när investeringar och utrangeringar avses genomföras eller  har genomförts under tillsynsperioden,
4. vilken metod nätkoncessionshavaren har använt för att  beräkna en tillgångs nuanskaffningsvärde,
5. om nätkoncessionshavaren äger tillgången eller har skaffat  sig rådighet över tillgången på annat sätt, och
6. om tillgången utgör reservmateriel i nätverksamheten.
12 §
Energimarknadsinspektionen får meddela närmare  föreskrifter om dokumentation enligt 11 §.
Avskrivning
13 §
Avskrivningen för en anläggningstillgång beräknas som  en fast andel av nuanskaffningsvärdet.
Den fasta andelen ska beräknas utifrån anläggningstillgångens  ekonomiska livslängd. För en anläggningstillgång som har nått  sin ekonomiska livslängd ska andelen beräknas utifrån  tillgångens ålder.
Avskrivning ska inte beräknas för en anläggningstillgång vars  ålder överstiger dess maximala livslängd.
14 §
En anläggningstillgång ska anses ha den ekonomiska  livslängd och den maximala livslängd som framgår av bilaga 
1.
15 §
Energimarknadsinspektionen får meddela ytterligare  föreskrifter om beräkningen av en fast andel av  nuanskaffningsvärdet.
16 §
Energimarknadsinspektionen får meddela föreskrifter  om hur en anläggningstillgångs ålder ska bestämmas.
Avkastning på kapitalbasen
17 §
När Energimarknadsinspektionen beräknar vilken  avkastning på kapitalbasen som behövs för att i konkurrens  med alternativa placeringar med motsvarande risk få tillgång  till kapital för investeringar ska inspektionen tillämpa en  kalkylränta.
För nätföretag som har en fyraårig tillsynsperiod ska  kalkylräntan beräknas enligt formeln i bilaga 2. Värdet på de  variabler som ingår i formeln ska bestämmas enligt 18-26 §§.
För ett nätföretag som har en tillsynsperiod som är  kortare än fyra år ska samma kalkylränta tillämpas som för  företag med en fyraårig tillsynsperiod.
18 §
När beräkningen av kalkylräntan förutsätter att det  finns jämförelseföretag ska ett sådant företag
1. ha överföring av el som sin huvudsakliga verksamhet,
2. vara noterat på en europeisk handelsplats, och
3. ha sitt säte i Europa.
19 §
En riskfri ränta ska beräknas som genomsnittet av
1. den årliga avkastningen på tioåriga svenska  statsobligationer under de fyra kalenderår som föregår  Energimarknadsinspektionens beslut om intäktsram, och
2. en marknadsmässig prognos för avkastningen på tioåriga  svenska statsobligationer under tillsynsperioden.
Avkastningen enligt första stycket 1 ska beräknas som ett  genomsnitt utifrån samtliga värden för bankdagar under den  aktuella tiden.
20 §
En kreditriskpremie ska beräknas som skillnaden i  avkastning mellan
1. jämförelseföretagens obligationslån med tio års löptid,  och
2. tioåriga statsobligationer under de åtta kalenderår som  föregår Energimarknadsinspektionens beslut om intäktsram.
Statsobligationerna ska ha utfärdats i Europa.  Obligationslånen och statsobligationerna ska så långt som  möjligt spegla samma marknad.
21 §
När intäktsramen beslutas ska den statliga  inkomstskatten under tillsynsperioden antas vara den som  följer av 65 kap. 10 § inkomstskattelagen (1999:1229).
22 §
Nettoskuldsättningen ska beräknas som genomsnittet av  jämförelseföretagens nettoskuldsättning för de tio kalenderår  som föregår Energimarknadsinspektionens beslut om intäktsram.
23 §
Eget kapital ska beräknas som genomsnittet av  jämförelseföretagens börsvärde under de tio kalenderår som  föregår Energimarknadsinspektionens beslut om intäktsram.
24 §
Inflationen ska beräknas som genomsnittet av
1. den årliga förändringen av ett konsumentprisindex med fast  bostadsränta under de fyra kalenderår som föregår  Energimarknadsinspektionens beslut om intäktsram, och
2. en fyraårig marknadsmässig prognos för ett  konsumentprisindex med fast bostadsränta för  tillsynsperioden.
Den årliga förändringen enligt första stycket 1 ska beräknas  utifrån samtliga månadsvärden under den aktuella tiden.
25 §
Tillgångsbeta ska bestämmas utifrån ett genomsnitt av  jämförelseföretagens aktiekursutveckling i förhållande till  ett globalt aktiemarknadsindex för de tio kalenderår som  föregår Energimarknadsinspektionens beslut om intäktsram.  Beräkningen ska utgå från publicerade veckovärden och  aktuella skattesatser för jämförelseföretagen.
26 §
En aktiemarknadsriskpremie ska beräknas som den  avkastning som krävs utöver riskfri ränta enligt 19 § för att  attrahera investeringar i aktier.
Kvaliteten i nätverksamheten
27 §
Energimarknadsinspektionen får meddela föreskrifter  om vad som avses med kvaliteten i nätverksamheten enligt 
5 kap. 9 § ellagen (1997:857).
Effektivt utnyttjande av elnätet
28 §
Energimarknadsinspektionen får meddela föreskrifter om
1. vad som avses med ett effektivt utnyttjande av elnätet  enligt 5 kap. 11 § ellagen (1997:857), och
2. vilka krav som ska vara uppfyllda för att  flexibilitetstjänster ska anses förbättra effektiviteten i  nätverksamheten enligt 5 kap. 12 a § ellagen.  Förordning (2022:592).
Underlag för omprövning
29 §
Energimarknadsinspektionen får meddela närmare  föreskrifter om
1. vilka uppgifter som nätkoncessionshavaren ska lämna i en  ansökan om omprövning enligt 5 kap. 20 eller 25 § ellagen 
(1997:857), och
2. skyldigheten för nätkoncessionshavaren att lämna de  uppgifter som behövs för en omprövning enligt 5 kap. 21, 22  eller 26 § ellagen.
Beräkning av intäkter
30 §
Energimarknadsinspektionen får meddela föreskrifter  om hur nätföretagets intäkter ska periodiseras vid avstämning  mot intäktsramen.
Intäktsram vid överlåtelse av nätkoncession
31 §
Energimarknadsinspektionen får meddela närmare  föreskrifter om utformningen av ett förslag till fördelning  av en intäktsram och vilka uppgifter som ska lämnas in  tillsammans med förslaget enligt 5 kap. 34 § ellagen 
(1997:857).
Ändring av koncessionsgränser
32 §
Energimarknadsinspektionen får meddela närmare  föreskrifter om skyldigheten för en nätkoncessionshavare att  lämna de uppgifter som behövs för en prövning enligt 5 kap. 
36 § ellagen (1997:857).
Anläggningar som finansierats genom statligt stöd
33 §
Om en anläggningstillgång har finansierats genom ett lån  från staten enligt ett sådant avtal som avses i 4 kap. 10 §  andra stycket ellagen (1997:857), ska nätföretagets kostnader  vid beräkningen av intäktsramen anses ha minskat med ett  belopp som beräknas med utgångspunkt i lånet.
Avdrag ska inte göras för en anläggningstillgång som har nått  sin ekonomiska livslängd. Förordning (2022:592).
34 §
Avdraget enligt 33 § första stycket ska för ett år  beräknas som en fast andel av lånets belopp, till den del  avbetalning inte har skett, och med hänsyn till förändringar  i prisläget. Den fasta andelen ska beräknas utifrån  anläggningstillgångens ekonomiska livslängd enligt bilaga 1.
Om staten har skrivit av sin fordran helt eller delvis, ska  utöver avdraget enligt första stycket ett avdrag göras som  svarar mot inbesparade kostnader för lånat kapital. Avdraget  ska, med beaktande av förändringar i prisläget, beräknas på  produkten av det belopp som har skrivits av och den andel av  anläggningstillgångens ekonomiska livslängd som återstår. De  inbesparade kostnaderna ska beräknas enligt samma grunder som  avkastningen på kapitalbasen enligt 5 kap. 1 § första stycket 
3 ellagen (1997:857).
Övergångsbestämmelser
2018:1520
1. Denna förordning träder i kraft den 1 januari 2019.
2. Bestämmelserna i 17-26 §§ tillämpas för första gången för  en tillsynsperiod som börjar löpa den 1 januari 2020 eller  senare.
3. Genom förordningen upphävs förordningen (2014:1064) om  intäktsram för elnätsföretag.
4. För en intäktsram som fastställts före ikraftträdandet  tillämpas dock 10-12 §§ i den upphävda förordningen i stället  för 13 och 14 §§.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.