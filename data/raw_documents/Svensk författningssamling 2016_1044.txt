Title: Förordning (2016:1044) om arbetstid vid inlandssjöfart
SFS Number: Svensk författningssamling 2016:1044
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161044-om-arbetstid-vid_sfs-2016-1044/
Source Link: http://rkrattsbaser.gov.se/sfst?bet=2016:1044
Amendment Register Link: http://rkrattsbaser.gov.se/sfsr?bet=2016:1044
Ministry/Authority: Landsbygds- och infrastrukturdepartementet RSIB TM
Issued: 2016-11-17
Metadata: {"Utfärdad": "2016-11-17", "Ändrad": "t.o.m. SFS 2018:907"}

==================================================

Förordning (2016:1044) om arbetstid vid inlandssjöfart
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1044
Departement/myndighet
:   
Landsbygds- och infrastrukturdepartementet RSIB TM
Utfärdad
:   
2016-11-17
Ändrad
:   
t.o.m. SFS 2018:907
Ändringsregister
:
SFSR (Regeringskansliet)
Källa
:
Fulltext (Regeringskansliet)
Regeringen föreskriver följande.
Allmänna bestämmelser
1 §
Denna förordning är meddelad med stöd av
- 8 § andra stycket lagen (2016:960) om arbetstid vid  inlandssjöfart i fråga om 3 §,
- 14 § andra stycket lagen om arbetstid vid inlandssjöfart i  fråga om 5 §,
- 16 § lagen om arbetstid vid inlandssjöfart i fråga om 
7-12 §§, och
- 8 kap. 7 § regeringsformen i fråga om övriga  bestämmelser.
2 §
Uttryck i denna förordning har samma betydelse som i  lagen (2016:960) om arbetstid vid inlandssjöfart.
Vilodagar
3 §
Om en arbetstagare enligt tjänstgöringsplanen har högst  samma antal arbetsdagar som vilodagar, ska ett visst antal  sammanhängande arbetsdagar omedelbart följas av samma antal  sammanhängande vilodagar. Undantag från detta lägsta antal  sammanhängande vilodagar får göras om
1. den övre gränsen på 31 arbetsdagar i följd enligt 8 §  lagen (2016:960) om arbetstid vid inlandssjöfart inte  överstigs,
2. det lägsta tillåtna antalet sammanhängande vilodagar  enligt andra stycket beviljas i omedelbar anslutning till de  sammanhängande arbetsdagarna, och
3. den förlängda eller utbytta perioden av arbetsdagar  utjämnas inom beräkningsperioden.
Om en arbetstagare enligt tjänstgöringsplanen har fler  arbetsdagar än vilodagar, ska det lägsta tillåtna antalet  sammanhängande vilodagar som följer omedelbart på ett visst  antal sammanhängande arbetsdagar, vara
- för den första till tionde arbetsdagen i en sammanhängande  period, 0,2 vilodagar per arbetsdag,
- för den elfte till tjugonde arbetsdagen i en sammanhängande  period, 0,3 vilodagar per arbetsdag,
- för den tjugoförsta till trettioförsta arbetsdagen i en  sammanhängande period, 0,4 vilodagar per arbetsdag.
Delar av intjänade vilodagar ska i denna beräkning läggas  till det lägsta tillåtna antalet sammanhängande vilodagar och  endast beviljas som hela vilodagar.
Beräkning av den genomsnittliga arbetstiden
4 §
Vid beräkning av den genomsnittliga arbetstiden per vecka  under beräkningsperioden enligt 4 § lagen (2016:960) om  arbetstid vid inlandssjöfart ska beviljade perioder av årlig  betald semester inte inkluderas eller vara neutrala. Detsamma  gäller för sjukfrånvaro och för viloperioder som följer av  lagstadgade helgdagar.
Hälsoundersökningens innehåll
5 §
Vid den hälsoundersökning som avses i 14 § lagen 
(2016:960) om arbetstid vid inlandssjöfart ska särskild  uppmärksamhet ägnas åt de symtom eller sjukdomar som skulle  kunna bero på arbete ombord med minimal dygnsvila eller  lägsta antal vilodagar.
Registrering av arbetstid och viloperioder
6 §
Följande uppgifter ska registreras enligt 13 § lagen 
(2016:960) om arbetstid vid inlandssjöfart:
- fartygets namn och europeiska identifieringsnummer,
- arbetstagarens namn,
- den ansvariga befälhavarens namn,
- datum,
- angivande av om det aktuella datumet är arbets- eller  vilodag, och
- dygnsarbetstidens eller dygnsvilans början och slut.
Sanktionsavgift
Överträdelser som ska föranleda sanktionsavgift
7 §
Sanktionsavgift ska tas ut av
1. befälhavaren eller den som befälhavaren har utsett och av  arbetsgivare som inte fullgör skyldigheterna enligt 13 §  lagen (2016:960) om arbetstid vid inlandssjöfart,
2. befälhavaren eller den som befälhavaren har utsett och av  arbetsgivare och arbetstagare som vid eller inför  registrering, granskning och godkännande av arbetstid och  viloperioder enligt 13 § lagen om arbetstid vid  inlandssjöfart eller vid tillsyn lämnar oriktig eller  vilseledande uppgift om arbetstid eller viloperioder,
3. befälhavaren eller den som trätt i befälhavarens ställe om  denne använder en arbetstagare till fartygsarbete i strid mot  lagen om arbetstid vid inlandssjöfart,
4. redaren eller den som i redarens ställe tar befattning med  ett fartyg där arbetstagare används i strid med denna lag  eller föreskrifter som har meddelats med stöd av lagen, om  han eller hon känt till eller bort känna till den otillåtna  användningen,
5. arbetsgivare som inte erbjuder alla arbetstagare årlig  hälsoundersökning i enlighet med 14 § lagen om arbetstid vid  inlandssjöfart.
Prövningsmyndighet och avgiftens storlek m.m.
8 §
Transportstyrelsen prövar frågor om sanktionsavgift.
Sanktionsavgiften ska betalas in till Transportstyrelsen, men  tillfaller staten.
9 §
Sanktionsavgift ska tas ut med ett belopp om lägst 200  kronor och högst 4 000 kronor för varje berörd  arbetstagare.
10 §
Transportstyrelsen får sätta ned eller  avstå från att ta ut en sanktionsavgift om det finns  särskilda skäl.
11 §
Sanktionsavgift får tas ut endast om den som anspråket  riktas mot har getts tillfälle att yttra sig inom två år från  det att förutsättningarna att ta ut avgift uppfylldes.
Preskription
12 §
En sanktionsavgift faller bort, om beslutet om avgiften  inte har verkställts inom fem år från det att beslutet fick  laga kraft.
Bemyndigande
13 §
Transportstyrelsen får meddela ytterligare föreskrifter  om verkställigheten av lagen (2016:960) om arbetstid vid  inlandssjöfart och föreskrifter om verkställigheten av denna  förordning.
Överklagande
14 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.  Förordning (2018:907).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.