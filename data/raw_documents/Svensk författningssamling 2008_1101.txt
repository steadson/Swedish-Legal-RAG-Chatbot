Title: Förordning (2008:1101) om högskoleutbildning som kompletterar avslutad utländsk utbildning
SFS Number: Svensk författningssamling 2008:1101
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20081101-om-hogskoleutbildning-som_sfs-2008-1101/
Source Link: http://rkrattsbaser.gov.se/sfst?bet=2008:1101
Amendment Register Link: http://rkrattsbaser.gov.se/sfsr?bet=2008:1101
Ministry/Authority: Utbildningsdepartementet
Issued: 2008-11-27
Metadata: {"Utfärdad": "2008-11-27", "Ändrad": "t.o.m. SFS 2018:1506"}

==================================================

Förordning (2008:1101) om högskoleutbildning som kompletterar avslutad utländsk utbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:1101
Departement/myndighet
:   
Utbildningsdepartementet
Utfärdad
:   
2008-11-27
Ändrad
:   
t.o.m. SFS 2018:1506
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns det bestämmelser om  högskoleutbildning på grundnivå eller avancerad nivå som  kompletterar avslutad utländsk utbildning.
Med högskolor avses i denna förordning både universitet och  högskolor som omfattas av högskolelagen (1992:1434).
Förordning (2018:1497).
Syftet med utbildningen
2 §
Utbildningen syftar till att studenter som har en  avslutad utländsk högskoleutbildning eller en annan avslutad  utländsk eftergymnasial utbildning som motsvarar en  utbildning enligt högskolelagen (1992:1434) ska
1. avlägga en sådan examen som avses i högskolelagen och som  kan ges efter en högskoleutbildning som motsvarar den  utländska utbildningen,
2. kunna få behörighet enligt föreskrifter inom det aktuella  yrkesområdet att i Sverige utöva ett yrke som den utländska  utbildningen är relevant för, eller
3. få kunskaper för att i Sverige utöva ett yrke som den  utländska utbildningen är relevant för.  Förordning (2018:1497).
Tillämpliga bestämmelser
3 §
I högskolelagen (1992:1434) finns det grundläggande  bestämmelser om högskoleutbildning. Högskoleförordningen 
(1993:100), förordningen (1993:221) för Sveriges  lantbruksuniversitet eller förordningen (2007:1164) för  Försvarshögskolan ska tillämpas på utbildningen, om inte  något annat följer av denna förordning.
Förordning (2018:1497).
Behörighet
4 §
För behörighet till utbildning gäller 5 § i stället för  bestämmelserna om grundläggande och särskild behörighet i
- 7 kap. 5-6, 24, 25 och 28-31 §§ högskoleförordningen 
(1993:100),
- 5 kap. 2 § förordningen (1993:221) för Sveriges  lantbruksuniversitet i fråga om hänvisningen till  bestämmelserna om behörighet i högskoleförordningen,
- 4 kap. 3-6 §§ förordningen (2007:1164) för  Försvarshögskolan i fråga om hänvisningarna till  bestämmelserna om behörighet i högskoleförordningen.
För att kunna bli antagen till en utbildning som leder till  officersexamen ska den sökande dock, utöver vad som anges i 
5 § i denna förordning, uppfylla de krav som ställs i 4 kap. 
3 § första stycket 1-4 förordningen för Försvarshögskolan.
Bestämmelserna om undantag från något eller några  behörighetsvillkor i 7 kap. 3 § högskoleförordningen gäller  även behörighetsvillkor i denna förordning.  Förordning (2018:1506).
4 a §
När det gäller särskild behörighet gäller  bestämmelserna i 5 § i stället för
- 7 kap. 8-11 § högskoleförordningen (1993:100),
- 5 kap. 2 a-2 d §§ förordningen (1993:221) för Sveriges  lantbruksuniversitet, och
- 4 kap. 4, 6 a-6 c §§ förordningen (2007:1164) för  Försvarshögskolan. Förordning (2018:1506).
5 §
Behörig till utbildning enligt denna förordning är den  som
1. har avslutat en sådan utländsk utbildning som avses i 
2 §,
2. uppfyller de krav som högskolan med stöd av andra stycket  kan ha ställt upp eller genom svensk eller utländsk  utbildning, praktisk erfarenhet eller
på grund av någon annan omständighet har förutsättningar att  tillgodogöra sig utbildningen, och
3. har kunskaper och färdigheter av sådan beskaffenhet och  omfattning att syftet med utbildningen enligt 2 § 1, 2 eller 
3 kan uppnås inom ramen för denna.
Högskolan får meddela föreskrifter om sådana krav på  förkunskaper som är nödvändiga för att studenten ska kunna  tillgodogöra sig utbildningen. Förordning (2018:1497).
Urval
6 §
Vid urval ska hänsyn tas till de sökandes meriter.  Följande bestämmelser om urval ska inte tillämpas:
- 7 kap 12 § andra stycket, 13-19, 23, 26, 27 och 32 §§  högskoleförordningen (1993:100),
- 5 kap. 2 § förordningen (1993:221) för Sveriges  lantbruksuniversitet i fråga om hänvisningen till  bestämmelserna om urval i högskoleförordningen, och
- 4 kap. 5 och 6 §§ förordningen (2007:1164) för  Försvarshögskolan i fråga om hänvisningarna till  bestämmelserna om urval i högskoleförordningen.
I stället ska följande urvalsgrunder användas:
1. betyg
2. resultat från högskoleprovet enligt 7 kap. 20 §  högskoleförordningen,
3. tidigare utbildning,
4. andra särskilda prov än högskoleprovet,
5. kunskaper, arbetslivserfarenhet eller annan erfarenhet som  är särskilt värdefull för den sökta utbildningen, och
6. andra för utbildningen sakliga omständigheter.
Högskolan får, med den inskränkning som kan följa av 5 kap. 
2 e § förordningen för Sveriges lantbruksuniversitet, meddela  föreskrifter om vilka urvalsgrunder enligt andra stycket som  ska användas och vilken platsfördelning som ska göras.
Vid i övrigt likvärdiga meriter får urval också göras enligt 
7 kap. 12 a § högskoleförordningen. Förordning (2018:1506).
7 §
En högskola får i enstaka fall besluta om undantag från 6 §. Detta får dock ske bara om en sökandes meriter inte kan bedömas på lämpligt sätt enligt de urvalsgrunder som anges i 6 § och om den sökande genom tidigare utbildning, arbetslivserfarenhet eller någon annan omständighet har särskilda kunskaper eller annars särskilda förutsättningar för utbildningen.
Utbildningens genomförande
8 §
Den sammanlagda omfattningen av utbildningen får vara  högst 120 högskolepoäng för varje student.
Utöver den omfattning som anges i första stycket får  utbildningen omfatta högst 30 högskolepoäng i antingen  svenska eller engelska eller sammanlagt i båda språken. Denna  ytterligare utbildning får bara anordnas för studenter som  behöver ytterligare utbildning i språket för att kunna  tillgodogöra sig utbildningen trots att studenten uppfyller  krav på
1. kunskaper i svenska eller svenska som andraspråk för  behörighet till utbildning enligt denna förordning, om den  ytterligare utbildningen avser svenska, eller
2. kunskaper i engelska för behörighet till utbildning enligt  denna förordning, om den ytterligare utbildningen avser  engelska.
Utbildningen ska planeras med hänsyn till studentens tidigare  utbildning och arbetslivserfarenhet. Förordning (2018:1497).
9 §
Om en students utländska utbildning som avses i 2 §  omfattar ett självständigt arbete (examensarbete) får antalet  högskolepoäng för ett självständigt arbete som krävs för en  examen som avses i högskolelagen (1992:1434) understigas vid  utbildning enligt denna förordning. Förordning (2018:1497).
Redovisning av studier
10 §
Förordningen (1993:1153) om redovisning av studier m.m. vid universitet och högskolor ska tillämpas på utbildningen.
Förordning (2018:1497).
Övergångsbestämmelser
2008:1101
1. Denna förordning träder i kraft den 15 januari 2009.
2. Genom förordningen upphävs förordningen (1995:889) om en särskild teoretisk och praktisk utbildning vid universitet och högskolor. Den upphävda förordningen ska dock tillämpas på utbildning som en student har antagits till enligt den upphävda förordningen, dock längst till och med den 1 augusti 2010.
2018:1497
1. Denna förordning träder i kraft den 1 januari 2019.
2. Bestämmelserna i 5 § i den nya lydelsen tillämpas första  gången i fråga om antagning till utbildning som börjar efter  den 30 juni 2019.
3. Bestämmelserna i 5 § i den äldre lydelsen gäller  fortfarande i fråga om antagning till utbildning som börjar  före den 1 juli 2019.
2018:1506
 
1. Denna förordning träder i kraft den 1 januari 2019 i fråga  om 4 a § och i övrigt den 1 januari 2022.
2. Bestämmelserna i 4 och 6 §§ i den nya lydelsen och  bestämmelserna i den nya 4 a § tillämpas första gången vid  antagning till utbildning som börjar efter utgången av maj 
2022.
3. Äldre bestämmelser gäller fortfarande vid antagning till  utbildning som börjar före den 1 juni 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.