Title: Förordning (2018:1428) om myndigheters klimatanpassningsarbete
SFS Number: Svensk författningssamling 2018:1428
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181428-om-myndigheters_sfs-2018-1428/
Source Link: http://rkrattsbaser.gov.se/sfst?bet=2018:1428
Amendment Register Link: http://rkrattsbaser.gov.se/sfsr?bet=2018:1428
Ministry/Authority: Klimat- och näringslivsdepartementet
Issued: 2018-06-28
Metadata: {"Utfärdad": "2018-06-28"}

==================================================

Förordning (2018:1428) om myndigheters klimatanpassningsarbete
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1428
Departement/myndighet
:   
Klimat- och näringslivsdepartementet
Utfärdad
:   
2018-06-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning gäller för Affärsverket svenska  kraftnät, Boverket, Elsäkerhetsverket, Finansinspektionen,  Folkhälsomyndigheten, Fortifikationsverket, Försvarsmakten,  Havs- och vattenmyndigheten, Kemikalieinspektionen,  Lantmäteriet, Livsmedelsverket, länsstyrelserna, Myndigheten  för samhällsskydd och beredskap, Naturvårdsverket, Post- och  telestyrelsen, Riksantikvarieämbetet, Sametinget,  Sjöfartsverket, Skogsstyrelsen, Socialstyrelsen, Statens  energimyndighet, Statens fastighetsverk, Statens geotekniska  institut, Statens jordbruksverk, Statens veterinärmedicinska  anstalt, Strålsäkerhetsmyndigheten, Styrelsen för  internationellt utvecklingssamarbete, Sveriges geologiska  undersökning, Sveriges meteorologiska och hydrologiska  institut, Tillväxtverket, Trafikverket, Transportstyrelsen  och Verket för innovationssystem.
2 §
Förordningen är meddelad med stöd av
- 8 kap. 11 § regeringsformen i fråga om 15 §, och
- 8 kap. 7 § regeringsformen i fråga om övriga  bestämmelser.
Ordförklaringar
3 §
I denna förordning avses med
klimatanpassning: åtgärder som syftar till att skydda miljön,  människors liv och hälsa samt egendom genom att samhället  anpassas till de konsekvenser som ett förändrat klimat kan  medföra, och
myndighetsmål: mål för en myndighets arbete med  klimatanpassning inom det egna verksamhetsområdet.
Skyldighet att arbeta med klimatanpassning
4 §
En myndighet som anges i 1 § ska inom sitt  ansvarsområde och inom ramen för sina uppdrag initiera,  stödja och utvärdera arbetet med klimatanpassning. Om  myndigheten förvaltar eller underhåller statlig egendom, ska  myndigheten också anpassa den verksamheten till ett förändrat  klimat.
5 §
En länsstyrelse ska, utöver kraven i 4 §, inom ramen  för sitt uppdrag att samordna det regionala arbetet med  klimatanpassning också
1. initiera, stödja och följa upp kommunernas  klimatanpassningsarbete,
2. analysera hur länet och vid behov angränsande län påverkas  av klimatförändringarna,
3. stödja och följa upp regionala sektorsmyndigheters  klimatanpassningsarbete,
4. bidra till och ta fram underlag för ökad kunskap och  planering, och
5. stödja arbete i älvgrupper.
Klimat- och sårbarhetsanalys
6 §
Arbetet med klimatanpassning ska omfatta att  klimatförändringens påverkan på myndighetens verksamhet  utreds i en klimat- och sårbarhetsanalys.
Analysen ska hållas aktuell genom att den ses över och  uppdateras vid väsentliga förändringar i verksamheten eller  minst vart femte år. Analysen ska identifiera bestämmelser i  lagar och andra författningar som påverkar myndighetens  arbete med klimatanpassning.
7 §
Klimat- och sårbarhetsanalysen ska ligga till grund  för klimatanpassningsarbetets inriktning och utformning  enligt 8-10 §§.
Myndighetsmål för klimatanpassning
8 §
Myndigheten ska ta fram aktuella myndighetsmål för  sitt arbete med klimatanpassning.
Om myndigheten förvaltar och underhåller statlig egendom, ska  myndigheten också ta fram myndighetsmål för den verksamhetens  anpassning till ett förändrat klimat.
9 §
Myndighetsmålen ska
1. bidra till att regeringen når sina mål för  klimatanpassning, och
2. vara mätbara i den mån som det är praktiskt möjligt.
Handlingsplan, ansvarsfördelning och rutiner
10 §
Myndigheten ska
1. ha en handlingsplan för arbetet med att nå myndighetsmålen  enligt 8 §,
2. dokumentera, följa upp och redovisa arbetet med att följa  handlingsplanen och nå myndighetsmålen i syfte att  fortlöpande förbättra arbetet, och
3. uppdatera handlingsplanen vid väsentliga förändringar i  verksamheten eller minst vart femte år.
Resurser, tillvägagångssätt, tidsramar och ansvarsfördelning  som gäller för arbetet ska framgå av handlingsplanen.
Klimatanpassad upphandling
11 §
Myndigheten ska ta hänsyn till klimatanpassning i  myndighetens upphandlingar i den mån det är möjligt.
Regelbunden uppföljning och redovisning
12 §
Myndigheten ska årligen redovisa arbetet med  klimatanpassning på det sätt som Sveriges meteorologiska och  hydrologiska institut bestämmer.
Redovisningen ska lämnas till Sveriges meteorologiska och  hydrologiska institut i samband med myndighetens  årsredovisning med en kopia till det departement i  Regeringskansliet som myndigheten hör till.
Försvarsmakten ska endast redovisa till Regeringskansliet 
(Försvarsdepartementet).
13 §
Sveriges meteorologiska och hydrologiska institut ska  analysera de redovisningar som lämnats enligt 12 § andra  stycket och senast den 15 april varje år lämna en  sammanfattad analys av myndigheternas arbete med  klimatanpassning till regeringen.
Metodutveckling, rådgivning och utbildning
14 §
Sveriges meteorologiska och hydrologiska institut ska  ansvara för metodutveckling, rådgivning och utbildning med  anledning av denna förordning.
Bemyndigande
15 §
Sveriges meteorologiska och hydrologiska institut får  meddela föreskrifter om hur arbetet med klimatanpassning  enligt 12 § ska redovisas.
Övergångsbestämmelser
2018:1428
1. Denna förordning träder i kraft den 1 januari 2019.
2. En myndighet som för första gången tar fram en  handlingsplan enligt 10 § första stycket 1 ska redovisa  handlingsplanen senast den 30 januari 2020. Redovisningen ska  lämnas till Sveriges meteorologiska och hydrologiska institut  med en kopia till det departement i Regeringskansliet som  myndigheten hör till. Försvarsmakten ska endast redovisa till  Regeringskansliet (Försvarsdepartementet).
3. Om en myndighet genom ett särskilt beslut före den 1  januari 2019 har tagit fram en handlingsplan för  klimatanpassning, ska myndigheten anses ha tagit fram en  handlingsplan enligt 10 § första stycket 1.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.