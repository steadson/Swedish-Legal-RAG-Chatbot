Title: Förordning (2006:1592) om energideklaration för byggnader
SFS Number: Svensk författningssamling 2006:1592
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061592-om-energideklaration-for_sfs-2006-1592/
Source Link: http://rkrattsbaser.gov.se/sfst?bet=2006:1592
Amendment Register Link: http://rkrattsbaser.gov.se/sfsr?bet=2006:1592
Ministry/Authority: Klimat- och näringslivsdepartementet RSE
Issued: 2006-12-21
Metadata: {"Utfärdad": "2006-12-21", "Ändrad": "t.o.m. SFS 2022:1164"}

==================================================

Förordning (2006:1592) om energideklaration för byggnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1592
Departement/myndighet
:   
Klimat- och näringslivsdepartementet RSE
Utfärdad
:   
2006-12-21
Ändrad
:   
t.o.m. SFS 2022:1164
Övrig text
:   
Rättelseblad 2016:178 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Definitioner
1 §
Termer och uttryck som används i denna förordning har samma betydelse som i lagen (2006:985) om energideklaration för byggnader.
Tillsynsmyndighet
1 a §
Boverket är tillsynsmyndighet enligt lagen (2006:985) om energideklaration för byggnader. Förordning (2012:400).
Undantag från skyldigheten att energideklarera byggnader
2 §
Följande typer av byggnader är undantagna från  skyldigheten att energideklareras och från de skyldigheter  som anges i 13 § lagen (2006:985) om energideklaration för  byggnader.
1. Byggnader som huvudsakligen används för andakt eller  religiös verksamhet.
2. Industrianläggningar och verkstäder.
3. Bostadshus som används eller är avsedda för användning
a) mindre än fyra månader per år, eller
b) under en begränsad del av året, om energianvändningen  beräknas vara mindre än 25 procent av en helårsanvändning.
4. Tillfälliga byggnader som är avsedda att användas högst  två år.
5. Ekonomibyggnader med ett lågt energibehov som är avsedda  för jordbruk, skogsbruk och därmed jämförlig näring.
6. Fristående byggnader med en total användbar golvarea som  är mindre än 50 kvadratmeter.
7. Byggnader som är avsedda för totalförsvaret och som på  grund av byggnadens utformning eller den verksamhet som  bedrivs där är av hemlig natur. Förordning (2016:7).
3 §
Har upphävts genom förordning (2016:7).
4 §
Har upphävts genom förordning (2016:7).
5 §
Boverket får meddela närmare föreskrifter om undantagen i 
2 §. Förordning (2016:7).
Besiktning och undantag från kravet på besiktning
5 a §
Boverket får meddela föreskrifter om besiktning av byggnad enligt 8 § lagen (2006:985) om energideklaration för byggnader. Förordning (2012:400).
6 §
En energideklaration får upprättas utan besiktning, om
1. byggnaden är ett enbostadshus och har liknande utformning,  storlek och energiegenskaper som en annan byggnad som har  besiktats och överensstämmelsen garanteras av den oberoende  experten,
2. energideklarationen avser en del av en byggnad som har  samma utformning, storlek och energiegenskaper som en annan  del av byggnaden och den delen har besiktats,
3. byggnaden är ny eller har dokumenterat god energiprestanda,  eller
4. den som upprättar energideklarationen bedömer att kostnaden  för besiktningen kommer att motsvara minst hälften av  försäljningspriset för byggnaden.
Första stycket gäller inte om en energideklaration ska  innehålla uppgifter om ett systems verkningsgrad och storlek  enligt 9 § andra stycket lagen (2006:985) om energideklaration  för byggnader.
Boverket får meddela ytterligare föreskrifter om undantag  enligt första stycket från kravet på besiktning.
Förordning (2020:273).
Energideklaration
7 §
En byggnads energiprestanda ska fastställas med  utgångspunkt i byggnadens tekniska egenskaper och en normal  användning av byggnaden. När en uppgift om en byggnads  energiprestanda anges i en energideklaration ska byggnadens  uppvärmningsformer, eventuella kylsystem och annan  energianvändning redovisas.
Boverket får meddela närmare föreskrifter om hur en byggnads  energiprestanda ska fastställas och anges i en  energideklaration. Innan sådana föreskrifter meddelas ska  Boverket ge Statens energimyndighet tillfälle att yttra sig.  Förordning (2016:7).
7 a §
De rekommendationer som enligt 9 § första stycket 4 lagen (2006:985) om energideklaration för byggnader lämnas i en energideklaration ska vara av betydelse för den aktuella byggnaden, tekniskt genomförbara och inkludera åtgärder på klimatskärm eller installationssystem med eller utan samband med ändring eller ombyggnad. Energideklarationen ska innehålla uppgifter om var det finns ytterligare information om de rekommenderade åtgärderna och vad som krävs för att genomföra dem samt om beräkningen av rekommendationernas kostnadseffektivitet. Förordning (2013:1163).
8 §
Boverket får meddela föreskrifter om
1. vad som avses med nominell effekt och värmegenerator enligt 
3 § lagen (2006:985) om energideklaration för byggnader,
2. när en energideklaration enligt 4 § samma lag senast ska  vara upprättad,
3. beräkning av total användbar golvarea enligt 5 § första  stycket 1 samma lag,
4. vilka referensvärden som ska användas enligt 9 § första  stycket 5 samma lag, och
5. vilka uppgifter som utöver de uppgifter som anges i 9 §  samma lag ska anges i en energideklaration.
Innan Boverket meddelar föreskrifter om referensvärden med  stöd av första stycket 4 ska verket ge Statens energimyndighet  tillfälle att yttra sig. Förordning (2020:273).
Undantag från skyldigheten att inspektera vissa uppvärmnings-  och luftkonditioneringssystem
8 a §
Skyldigheterna enligt 8 a och 10 §§ lagen (2006:985) om  energideklaration för byggnader gäller inte
1. om de system som anges i dessa paragrafer omfattas av ett  avtal om energiprestanda som kan anses ha motsvarande effekt  som en inspektion enligt samma paragrafer,
2. byggnader som har ett sådant system för  fastighetsautomation och fastighetsstyrning som avses i 
1 kap. 3 a § plan- och byggförordningen (2011:338),
3. bostadshus som är utrustade med en funktion för  kontinuerlig elektronisk övervakning som mäter systemets  effektivitet, har effektiva regleringsfunktioner och lämnar  information när effektiviteteten sjunker väsentligt och när  systemet kräver service, och
4. byggnader som är avsedda för totalförsvaret eller som  annars är av betydelse för Sveriges säkerhet.
En bedömning enligt 9 § andra stycket lagen om  energideklaration för byggnader behöver omfatta  värmegeneratorns eller luftkonditioneringssystemets storlek  endast om systemet har ändrats sedan en inspektion enligt 8 a  eller 10 § samma lag senast gjordes.
Boverket får meddela ytterligare föreskrifter om undantagen i  första stycket. Förordning (2020:273).
Inspektion av uppvärmnings- och luftkonditioneringssystem i  vissa fall
9 §
Boverket får i fråga om sådana inspektioner som avses i 
10 § lagen (2006:985) om energideklaration för byggnader  meddela närmare föreskrifter om inspektionens omfattning och  om vilka uppgifter som ska lämnas i inspektionsprotokollet.
Förordning (2020:273).
Utredning om alternativa energiförsörjningssystem
9 a §
En utredning av alternativa energiförsörjningssystem  enligt 23 § lagen (2006:985) om energideklaration för  byggnader ska omfatta högeffektiva energiförsörjningssystem,  om sådana finns att tillgå.
Boverket får meddela ytterligare föreskrifter om
1. utredning av högeffektiva alternativa  energiförsörjningssystem, och
2. undantag från kravet på sådan utredning.
Förordning (2020:273).
Oberoende experter
10 §
Den oberoende expert som ska upprätta en  energideklaration eller ett inspektionsprotokoll ska ha  särskild sakkunskap om energianvändning och inomhusmiljö i  byggnader och ha certifierats för uppgiften för viss tid av  ett certifieringsorgan som är ackrediterat enligt  Europaparlamentets och rådets förordning (EG) nr 765/2008 av  den 9 juli 2008 om krav för ackreditering och upphävande av  förordning (EEG) nr 339/93 och 5 § lagen (2011:791) om  ackreditering och teknisk kontroll.
Energideklarationen eller inspektionsprotokollet ska upprättas  på ett oberoende sätt, vilket innebär att den oberoende  experten
1. inte får vara närstående till den som har anlitat honom  eller henne, och
2. ska lämna sådana objektiva rekommendationer om  kostnadseffektiva åtgärder för att förbättra byggnadens  energiprestanda som är anpassade efter byggnadens behov och  inte för att tillgodose egna eller närståendes kommersiella  intressen.
En oberoende expert som är anställd hos den som har en  skyldighet att se till att det finns en energideklaration  eller ett inspektionsprotokoll får anlitas för att upprätta  deklarationen eller protokollet. Det ska i så fall framgå av  deklarationen eller protokollet att det finns ett sådant  anställningsförhållande. Förordning (2022:1164).
10 a §
Bestämmelser om tillfällig yrkesutövning och  erkännande av yrkeskvalifikationer som har förvärvats eller  erkänts i en annan stat än Sverige inom Europeiska ekonomiska  samarbetsområdet eller i Schweiz finns i lagen (2016:145) om  erkännande av yrkeskvalifikationer och i de föreskrifter som  meddelas i anslutning till den lagen. Förordning (2016:178).
11 §
Boverket får meddela ytterligare föreskrifter om särskild sakkunskap och om oberoende. Förordning (2013:774).
11 a §
Boverket ska föra ett register över dem som har certifierats enligt 10 § för att upprätta energideklarationer.
Förordning (2013:1163).
Tillgång till energideklarationerna
12 §
Den energideklaration som ska visas enligt 13 § första stycket 1 lagen (2006:985) om energideklaration för byggnader får sammanfattas och visas utan sådana rekommendationer som avses i 9 § första stycket 4 samma lag.
Boverket får meddela föreskrifter om
1. hur en sådan energideklaration får sammanfattas, och
2. placering av en energideklaration eller en sammanfattning av en energideklaration som har upprättats för en sådan byggnad som avses i 5 § första stycket 2 lagen om energideklaration för byggnader.
Om kraven på sammanfattningens utformning har ändrats genom nya föreskrifter som har meddelats med stöd av andra stycket 1, får Boverket på begäran av byggnadens ägare ta fram en ny sammanfattning med utgångspunkt från uppgifterna i en befintlig energideklaration. Förordning (2013:774).
12 a §
Den uppgift om en byggnads energiprestanda som avses i 13 § tredje stycket lagen (2006:985) om energideklaration för byggnader ska, i förekommande fall, anges vid annonsering i kommersiella medier såsom dagstidningar eller på internet med beaktande av det använda kommunikationsmediets begränsningar i utrymme.
Boverket får meddela föreskrifter om hur en sådan uppgift ska anges vid annonsering enligt första stycket.
Förordning (2012:400).
Överlämnande av energideklarationer och inspektionsprotokoll  till Boverket
13 §
Boverket får meddela föreskrifter om
1. elektronisk överföring av energideklarationer och  inspektionsprotokoll, och
2. behörighet att överföra energideklarationer och  inspektionsprotokoll. Förordning (2020:273).
Energideklarationsregister
14 §
Uppgifter som har hämtats från energideklarationer och besiktningsprotokoll får registreras i energideklarationsregistret. En sammanfattning som Boverket har gjort av en energideklaration enligt 12 § tredje stycket får registreras i energideklarationsregistret.
Förordning (2013:774).
15 §
Vid urval eller bearbetningar av personuppgifter som Boverket gör för någon annans räkning för direkt marknadsföring får uppgifter i energideklarationsregistret om personnummer, fastighetsbeteckning, byggnadsbeteckning, adress, en byggnads energiprestanda, referensvärden eller radonmätning inte behandlas.
16 §
Sådana uppgifter som anges i 15 § får lämnas ut på medium för automatiserad behandling endast för de ändamål som anges i 18 § 1-4 lagen (2006:985) om energideklaration för byggnader.
17 §
Boverket får i det enskilda fallet medge direktåtkomst till energideklarationsregistret för
1. den eller de kommunala nämnder som fullgör kommunens uppgifter inom plan- och byggväsendet, om det sker för det ändamål som anges i 18 § 4 lagen (2006:985) om energideklaration för byggnader,
2. Statens energimyndighet,
3. oberoende experter för sökningar på byggnader som omfattas av deras uppdrag, och
4. byggnadsägare, för sökningar på byggnader som de äger.
18 §
Boverket ska i fråga om en byggnad som har energideklarerats hålla följande uppgifter i energideklarationsregistret tillgängliga på sin webbplats:
1. uppgift om byggnadens energiprestanda,
2. uppgift om huruvida obligatorisk funktionskontroll av ventilationssystemet enligt 8 kap. 25 § plan- och bygglagen
(2010:900) har utförts,
3. uppgift om huruvida radonmätning har utförts,
4. energideklarationens identitetsnummer och uppgift om var den finns att tillgå. Förordning (2012:400).
Tillsyn och kontroll av energideklarationer
19 §
Boverket ska varje år göra en validitetskontroll av uppgifter som använts för upprättandet av energideklarationer och av de resultat som angivits i energideklarationen.
Validitetskontrollen ska baseras på ett underlag som består av minst en procent av statistiskt relevanta energideklarationer som har upprättats under ett år. Energideklarationerna ska vara slumpvis utvalda. Förordning (2012:400).
20 §
Den person som enligt 10 § har certifierats för uppgiften att upprätta energideklarationer eller som med stöd av 11 § upprättar sådana deklarationer ska se till att det underlag som verifierar uppgifterna som angivits i energideklarationen sparas i tio år från det att energideklarationen upprättades.
Den som avses i första stycket ska på Boverkets begäran lämna de upplysningar och de handlingar som verket behöver för tillsyn och kontroll. Förordning (2013:774).
Övergångsbestämmelser
2012:400
1. Denna förordning träder i kraft den 8 juli 2012.
2. Bestämmelsen i 9 a § tillämpas endast på ansökningar om bygglov eller på anmälningar enligt plan- och byggförordningen
(2011:338) som har kommit in till byggnadsnämnden efter ikraftträdandet av denna förordning.
2013:774
1. Denna förordning träder i kraft den 1 januari 2014.
2. Ackrediteringar enligt 10 § i dess äldre lydelse upphör att gälla den 1 januari 2014. Sådana ackrediteringar ger dock behörighet att upprätta energideklarationer till och med den 30 juni 2014.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.