Title: Förordning (2025:219) om användning av förnybara och koldioxidsnåla bränslen för sjötransport
SFS Number: Svensk författningssamling 2025:219
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2025219-om-anvandning-av-fornybara_sfs-2025-219/
Source Link: http://rkrattsbaser.gov.se/sfst?bet=2025:219
Amendment Register Link: http://rkrattsbaser.gov.se/sfsr?bet=2025:219
Ministry/Authority: Landsbygds- och infrastrukturdepartementet
Issued: 2025-03-13
Metadata: {"Utfärdad": "2025-03-13"}

==================================================

Förordning (2025:219) om användning av förnybara och koldioxidsnåla bränslen för sjötransport
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:219
Departement/myndighet
:   
Landsbygds- och infrastrukturdepartementet
Utfärdad
:   
2025-03-13
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningen kompletterar en EU-förordning
1 §
I Europaparlamentets och rådets förordning (EU) 2023/1805  av den 13 september 2023 om användning av förnybara och  koldioxidsnåla bränslen för sjötransport och om ändring av  direktiv 2009/16/EG finns bestämmelser om fartygs  energianvändning, om straffavgift som ska betalas när  bestämmelserna inte följs och om skyldighet att ha dokument  som visar att ett fartyg uppfyller kraven eller att  straffavgiften har betalats.
Bestämmelser som kompletterar EU-förordningen finns i lagen 
(2025:95) om användning av förnybara och koldioxidsnåla  bränslen för sjötransport och i denna förordning.
2 §
Denna förordning är meddelad med stöd av
- 10 § lagen (2025:95) om användning av förnybara och  koldioxidsnåla bränslen för sjötransport i fråga om 6-11, 13-17 och 20 §§,
- 13 § lagen om användning av förnybara och koldioxidsnåla  bränslen för sjötransport i fråga om 24 §, och
- 8 kap. 7 § regeringsformen i fråga om övriga bestämmelser.
Ordförklaringar
3 §
I denna förordning avses med
EU-förordningen: Europaparlamentets och rådets förordning (EU) 
2023/1805, i den ursprungliga lydelsen,
företaget: det företag som ansvarar för ett fartyg på det sätt  som följer av definitionen av företag i artikel 3.13 i EU-
förordningen, och
straffavgift: en avgift som avses i artikel 23 i EU-
förordningen.
Straffavgift
4 §
Transportstyrelsen prövar frågor om påförande av  straffavgift enligt det som följer av EU-förordningen och 4 §  lagen (2025:95) om användning av förnybara och koldioxidsnåla  bränslen för sjötransport.
5 §
En straffavgift ska betalas till Transportstyrelsen.
Sanktionsavgifter
6 §
För varje fartyg som omfattas av en överträdelse som anges  i 7-11 §§ ska företaget betala en sanktionsavgift med det  belopp som framgår av paragraferna, om företaget har svensk  anknytning på ett sådant sätt som anges i 4 § lagen (2025:95)  om användning av förnybara och koldioxid-snåla bränslen för  sjötransport.
7 §
Sanktionsavgiften är 50 000 kronor för en överträdelse av  skyldigheten enligt artikel 24 i EU-förordningen att inneha  ett sådant giltigt dokument om överenstämmelse som avses i  artikel 22 i EU-förordningen.
8 §
Sanktionsavgiften är 50 000 kronor för en överträdelse av  en skyldighet enligt EU-förordningens
1. artikel 7 att övervaka och rapportera, eller
2. artikel 10.3 att tillhandahålla korrekta, fullständiga och  tillförlitliga uppgifter om bränslen.
9 §
Sanktionsavgiften är 25 000 kronor för en överträdelse av  skyldigheten enligt artikel 10.4 och 10.5 i EU-förordningen  att inte avvika från nor-malvärdena för bränslens  emissionsfaktorer.
10 §
Sanktionsavgiften är 5 000 kronor för en överträdelse av  en skyldighet enligt EU-förordningens
1. artikel 8 att i rätt tid lämna en övervakningsplan till en  kontrollör eller att innehållet i övervakningsplanen ska vara  fullständigt och överblickbart,
2. artikel 9 att ändra en övervakningsplan,
3. artikel 11.1 att revidera en övervakningsplan, eller
4. artikel 15.1, 15.2 och 15.4 att övervaka och registrera  information eller artikel 15.3 att förse kontrollören med en  fartygsspecifik rapport.
Sanktionsavgift när en överträdelse inte upphör
11 §
Om en överträdelse fortsätter efter att en  sanktionsavgift har beslutats för den, och företaget efter det  första avgiftsbeslutet har förelagts att vidta rättelse inom  skälig tid men inte har följt föreläggandet, ska företaget  betala en ny sanktionsavgift med dubbla det belopp som framgår  av 7-10 §§.
Prövning av frågor om sanktionsavgift
12 §
Transportstyrelsen prövar frågor om skyldigheten att  betala sanktionsavgift.
13 §
Om Transportstyrelsen finner att det finns en  överträdelse som anges i 7-11 §§, ska Transportstyrelsen ge  företaget tillfälle att yttra sig. Den tid som företaget ges  för yttrande ska vara skälig.
Om Transportstyrelsen inte har gjort det som sägs i första  stycket inom två år från det att överträdelsen ägde rum, får  en sanktionsavgift för överträdelsen inte beslutas.
14 §
Om överträdelsen omfattas av ett föreläggande som har  förenats med vite och överträdelsen ligger till grund för en  ansökan om utdömande av vite, ska det inte betalas någon  sanktionsavgift för överträdelsen.
15 §
Transportstyrelsen får besluta att en sanktionsavgift  helt eller delvis inte ska betalas, om överträdelsen är ringa  eller ursäktlig eller om den annars med hänsyn till  omständigheterna är oskälig.
16 §
Om prövningen enligt 13-15 §§ medför att skyldigheten att  betala sanktionsavgift helt eller delvis kvarstår, ska  Transportstyrelsen i ett beslut påföra sanktionsavgiften och  ange hur stor den är. Beslutet ska delges företaget.
Betalning av sanktionsavgift
17 §
En sanktionsavgift ska betalas till Transportstyrelsen  senast inom 30 dagar efter det att ett beslut om avgiften har  fått laga kraft eller inom den längre tid som anges i  beslutet.
18 §
Sanktionsavgiften tillfaller staten.
19 §
Om sanktionsavgiften inte har betalats i rätt tid, ska  Transportstyrelsen lämna den obetalda avgiften för indrivning  enligt lagen (1993:891) om indrivning av statliga fordringar  m.m.
Preskription av sanktionsavgift
20 §
Skyldigheten att betala sanktionsavgiften upphör i den  del beslutet om avgiften inte har verkställts inom fem år från  det att beslutet fick laga kraft.
Prövning av frågor om kontrollörers beräkningar och åtgärder
21 §
Transportstyrelsen ska göra den prövning som avses i  artikel 26.1 i EU-förordningen.
Om det är lämpligt, får Transportstyrelsen slå samman en sådan  prövning med en prövning av straffavgift enligt 4 § lagen 
(2025:95) om användning av förnybara och koldioxidsnåla  bränslen för sjötransport.
Tillsyn
22 §
Transportstyrelsen ska utöva tillsyn över att EU-
förordningen följs i enlighet med artikel 27 i EU-  förordningen.
Ytterligare uppgifter enligt EU-förordningen
23 §
Transportstyrelsen ska utföra de uppgifter som enligt  artiklarna 14.4, 17, 20.4, 22.2 och 25.3 i EU-förordningen ska  utföras av den myndighet som är behörig myndighet i Sverige  samt de uppgifter som Sverige ska utföra enligt artikel 25.5 i  EU-förordningen.
Avgifter för myndighetens kostnader
24 §
Transportstyrelsen får meddela föreskrifter om avgifter  för myndighetens kostnader för tillsyn enligt
1. EU-förordningen och rättsakter som har antagits med stöd av  den, och
2. lagen (2025:95) om användning av förnybara och  koldioxidsnåla bränslen för sjötransport och denna förordning.
Avgifterna får bestämmas upp till full kostnadstäckning.
Överklagande
25 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 16 § får dock inte överklagas.
Övergångsbestämmelser
2025:219
1. Denna förordning träder i kraft den 1 maj 2025.
2. Genom förordningen upphävs förordningen (2024:1000) om  användning av förnybara och koldioxidsnåla bränslen för  sjötransport.
3. Någon sanktionsavgift ska inte påföras för en överträdelse  som har skett före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.