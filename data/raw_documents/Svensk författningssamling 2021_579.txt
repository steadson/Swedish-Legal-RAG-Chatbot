Title: Lag (2021:579) om förbud mot otillbörliga handelsmetoder vid köp av jordbruks- och livsmedelsprodukter
SFS Number: Svensk författningssamling 2021:579
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021579-om-forbud-mot-otillborliga_sfs-2021-579/
Source Link: http://rkrattsbaser.gov.se/sfst?bet=2021:579
Amendment Register Link: http://rkrattsbaser.gov.se/sfsr?bet=2021:579
Ministry/Authority: Landsbygds- och infrastrukturdepartementet RSL
Issued: 2021-06-17
Metadata: {"Utfärdad": "2021-06-17"}

==================================================

Lag (2021:579) om förbud mot otillbörliga handelsmetoder vid köp av jordbruks- och livsmedelsprodukter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:579
Departement/myndighet
:   
Landsbygds- och infrastrukturdepartementet RSL
Utfärdad
:   
2021-06-17
Övrig text
:   
Rättelsesida 2021:579 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens syfte och tillämpningsområde
1 §
Denna lag syftar till att skydda leverantörer av  jordbruks- och livsmedelsprodukter mot vissa otillbörliga  handelsmetoder.
2 §
Lagen gäller vid köp av jordbruks- och livsmedelsprodukter  om köparen eller leverantören är etablerad i Sverige och  köparen
1. har en årsomsättning som motsvarar mer än två miljoner  euro, eller
2. är en myndighet som är etablerad i Europeiska unionen.
Lagen gäller inte om köparen är en konsument.
Ord och uttryck
3 §
I denna lag betyder
1. jordbruks- och livsmedelsprodukter: produkter som  förtecknas i bilaga I till fördraget om Europeiska unionens  funktionssätt samt produkter som inte förtecknas i den bilagan  men som framställs för användning som livsmedel genom  användning av produkter som förtecknas i den bilagan,
2. köpare: en fysisk eller juridisk person, en grupp av  fysiska eller juridiska personer, eller en myndighet som köper  jordbruks- och livsmedelsprodukter, och
3. leverantör: en fysisk eller juridisk person som säljer  jordbruks- och livsmedelsprodukter.
4 §
Vid tillämpning av denna lag ska med myndighet jämställas
1. en beslutande församling i en kommun eller en region, eller  en motsvarande beslutande församling i en annan medlemsstat i  Europeiska unionen,
2. ett sådant offentligt styrt organ som avses i 1 kap. 18 §  lagen (2016:1145) om offentlig upphandling, och
3. en sammanslutning av
a) en eller flera myndigheter eller beslutande församlingar,  eller
b) flera offentligt styrda organ.
Förbud mot otillbörliga handelsmetoder
5 §
Följande metoder som tillämpas av en köpare av jordbruks-  och livsmedelsprodukter är förbjudna:
1. att betala senare än 30 dagar efter den tidpunkt som anges  i 6 eller 7 §,
2. att annullera en order med kortare varsel än 30 dagar, om  inte något annat följer av föreskrifter som meddelats med stöd  av 10 §,
3. att ensidigt genomdriva en ändring av villkoren i ett avtal  i fråga om intervall, metod, plats, tid eller volym för en  leverans, kvalitetskrav, betalning eller pris,
4. att ensidigt genomdriva en ändring av villkoren i ett avtal  i fråga om de tjänster som anges i 12 § första stycket 3-5  eller andra stycket,
5. att kräva betalning av leverantören för sådant som inte är  kopplat till leverantörens försäljning,
6. att begära att leverantören ska betala kostnaderna för  försämring som sker eller förlust som uppkommer i köparens  lokaler eller efter det att den köprättsliga risken har  övergått till köparen, när sådan försämring eller förlust inte  beror på leverantörens försumlighet eller fel,
7. att inte tillmötesgå leverantörens begäran att få en  skriftlig bekräftelse av villkoren i ett avtal,
8. att vidta eller hota med att vidta kommersiella  repressalier mot en leverantör som utövar sina avtalsenliga  eller juridiska rättigheter, och
9. att kräva ersättning av leverantören för kostnaden för att  hantera klagomål från kunder i samband med försäljningen av  leverantörens jordbruks- och livsmedelsprodukter när det inte  förekommit försumlighet eller fel från leverantörens sida.
Bestämmelser om obehöriga angrepp på företagshemligheter finns  i lagen (2018:558) om företagshemligheter.
6 §
För ett avtal som innebär att jordbruks- och  livsmedelsprodukter ska levereras regelbundet börjar  betalningsperioden om 30 dagar löpa från
1. dagen då leveransperioden löper ut, om leveranser har  gjorts under den avtalade leveransperioden, eller
2. dagen då det belopp som ska betalas för leveransperioden  fastställs, om den dagen infaller senare än den dag då  leveransperioden löper ut.
Om det är köparen som fastställer det belopp som ska betalas  tillämpas första stycket 1.
Vid tillämpningen av första stycket ska den avtalade  leveransperioden anses omfatta högst 30 dagar.
7 §
För ett avtal som inte innebär att jordbruks- och  livsmedelsprodukter ska levereras regelbundet börjar  betalningsperioden om 30 dagar löpa från
1. leveransdagen, eller
2. dagen då det belopp som ska betalas fastställs, om denna  dag infaller senare än leveransdagen.
Om det är köparen som fastställer det belopp som ska betalas  tillämpas första stycket 1.
8 §
Förbudet i 5 § första stycket 1 gäller inte en köpare som  har kommit överens med en leverantör om en  värdefördelningsklausul i den mening som avses i artikel 172 a  i Europaparlamentets och rådets förordning (EU) nr 1308/2013  av den 17 december 2013 om upprättande av en samlad  marknadsordning för jordbruksprodukter och om upphävande av  rådets förordningar (EEG) nr 922/72, (EEG) nr 234/79, (EG) nr 
1037/2001 och (EG) nr 1234/2007.
9 §
Förbudet i 5 § första stycket 1 gäller inte en betalning  som görs
1. inom ramen för skolprogrammet i enlighet med artikel 23 i  Europaparlamentets och rådets förordning (EU) nr 1308/2013,
2. av ett offentligt organ som tillhandahåller hälso- och  sjukvård i den mening som avses i artikel 4.4 b i  Europaparlamentets och rådets direktiv 2011/7/EU av den 16  februari 2011 om bekämpande av sena betalningar vid  handelstransaktioner,
3. enligt ett avtal med en leverantör av druvor eller must för  vinframställning, förutsatt att
a) de specifika betalningsvillkoren ingår i ett standardavtal  som före den 1 januari 2019 har förklarats bindande av  medlemsstaten i enlighet med artikel 164 i Europaparlamentets  och rådets förordning (EU) nr 1308/2013 och att denna  utvidgning av standardavtalet förnyas av medlemsstaten från  och med den dagen utan några betydande förändringar av  betalningsvillkoren som är till nackdel för leverantörer av  druvor eller must, och
b) avtalet gäller i flera år.
10 §
Regeringen får meddela föreskrifter om att en kortare  period än vad som anges i 5 § första stycket 2 ska gälla i  särskilda sektorer.
11 §
Förbudet i 5 § första stycket 7 gäller inte om avtalet  avser jordbruks- och livsmedelsprodukter som en medlem av en  producentorganisation levererar till organisationen, om  organisationens stadgar eller de regler och beslut som  fastställs i eller följer av stadgarna innehåller bestämmelser  med liknande effekt på villkoren i avtalet.
12 §
Följande metoder som tillämpas av en köpare av jordbruks-  och livsmedelsprodukter är förbjudna, om köparen och  leverantören inte klart och tydligt har avtalat om dem i  förväg:
1. att returnera osålda jordbruks- och livsmedelsprodukter  till leverantören utan att betala för dem,
2. att returnera osålda jordbruks- och livsmedelsprodukter  utan att betala för bortskaffandet av dem,
3. att kräva betalning som ett villkor för att leverantörens  jordbruks- och livsmedelsprodukter ska lagras, skyltas med  eller listas, eller för att tillhandahålla sådana produkter på  marknaden,
4. att kräva att leverantören ska betala för köparens  marknadsföring av jordbruks- och livsmedelsprodukter, och
5. att kräva att leverantören ska betala personalkostnader för  att inreda lokaler som används vid försäljning av  leverantörens jordbruks- och livsmedelsprodukter.
En handelsmetod som innebär att leverantören ska bära hela  eller en del av kostnaden för rabatter på jordbruks- och  livsmedelsprodukter som köparen säljer som en del av en  marknadsföringskampanj är förbjuden
1. om köparen och leverantören inte klart och tydligt har  avtalat om den i förväg, och
2. om köparen inte innan kampanjen inleds anger under vilken  tidsperiod som åtgärderna ska genomföras och den förväntade  mängd produkter som kommer att beställas.
13 §
Om en metod som avses i 12 § första stycket 3-5 eller  andra stycket är tillåten och tillämpas i ett visst fall ska  köparen på leverantörens begäran lämna en skriftlig beräkning  av betalningen per enhet eller av den sammanlagda betalningen.  Om en metod som avses i 12 § första stycket 3-5 är tillåten  ska köparen också på leverantörens begäran lämna en skriftlig  kostnadsberäkning och underlaget för denna beräkning.
Tillsyn
14 §
Den myndighet som regeringen bestämmer 
(tillsynsmyndigheten) utövar tillsyn över att denna lag och  föreskrifter som meddelats med stöd av lagen följs.
15 §
Om det behövs för att tillsynsmyndigheten ska kunna utöva  tillsyn får myndigheten förelägga
1. en köpare, leverantör eller någon annan att tillhandahålla  uppgifter, handlingar eller annat, och
2. den som förväntas kunna lämna upplysningar i saken att  inställa sig till förhör på tid och plats som myndigheten  beslutar.
Tillsynsmyndigheten får besluta att ett föreläggande enligt  första stycket ska gälla omedelbart.
16 §
Den som ett föreläggande enligt 15 § första stycket 1  riktas mot är inte skyldig att tillhandahålla en skriftlig  handling
1. vars innehåll kan antas vara sådant att en advokat eller en  advokats biträde inte får höras som vittne om innehållet, och
2. som innehas av advokaten eller biträdet eller av den som  tystnads-plikten gäller till förmån för.
17 §
Om det behövs för att tillsynsmyndigheten ska kunna utöva  tillsyn har myndigheten rätt att få tillträde till områden,  lokaler och andra utrymmen där köparen bedriver verksamhet,  dock inte bostäder.
18 §
Tillsynsmyndigheten får begära handräckning av  Kronofogde-myndigheten för att genomföra en sådan åtgärd som  anges i 17 §. Vid handräckning gäller bestämmelserna i  utsökningsbalken om verkställighet av förpliktelser som inte  avser betalningsskyldighet, avhysning eller avlägsnande.  Kronofogdemyndigheten ska dock inte underrätta den som  åtgärden ska genomföras hos innan verkställighet sker.
Åtgärder mot otillbörliga handelsmetoder
Förelägganden
19 §
Tillsynsmyndigheten får förelägga en köpare att upphöra  med
1. att tillämpa en sådan handelsmetod som är förbjuden enligt 
5 § första stycket eller 12 §, och
2. att obehörigen angripa leverantörens företagshemligheter  enligt lagen (2018:558) om företagshemligheter.
Tillsynsmyndigheten får även förelägga en köpare att lämna en  sådan skriftlig beräkning som avses i 13 §.
Ett föreläggande enligt första stycket gäller omedelbart, om  något annat inte beslutas.
Sanktionsavgift
20 §
Tillsynsmyndigheten får besluta att en köpare som har  tillämpat en sådan handelsmetod som är förbjuden enligt 5 §  första stycket eller 12 § ska betala en sanktionsavgift. En  sanktionsavgift får även beslutas om en köpare obehörigen har  angripit leverantörens företagshemligheter enligt lagen 
(2018:558) om företagshemligheter.
En sanktionsavgift ska inte beslutas i ringa fall.
Sanktionsavgiften ska tillfalla staten.
21 §
En sanktionsavgift får inte beslutas för en överträdelse  som omfattas av ett föreläggande vid vite enligt denna lag om  överträdelsen ligger till grund för en ansökan om utdömande av  vitet.
22 §
Sanktionsavgiften får inte överstiga en procent av  omsättningen föregående räkenskapsår för den som beslutet  riktas mot.
När sanktionsavgiftens storlek fastställs ska särskild hänsyn  tas till överträdelsens art, varaktighet och omfattning.  Hänsyn ska också tas till om den som beslutet riktar sig mot  tidigare har överträtt förbudet och vilka förutsättningar som  finns för att betala avgiften.
23 §
Ett beslut om sanktionsavgift enligt 20 § ska meddelas  inom fem år från det att överträdelsen upphörde.
24 §
En sanktionsavgift ska betalas till tillsynsmyndigheten  inom 30 dagar från det att beslutet om att ta ut avgiften har  fått laga kraft eller inom den längre tid som anges i  beslutet.
Om sanktionsavgiften inte betalas inom den tid som anges i  första stycket, ska tillsynsmyndigheten lämna den obetalda  avgiften för indrivning. Bestämmelser om indrivning av  statliga fordringar finns i lagen (1993:891) om indrivning av  statliga fordringar m.m. Verkställighet får ske enligt  utsökningsbalkens bestämmelser.
25 §
Sanktionsavgiften faller bort till den del beslutet om  avgift inte har verkställts inom fem år från det att beslutet  fick laga kraft.
Vite
26 §
Ett föreläggande enligt 15 eller 19 § får förenas med  vite.
Överklagande
27 §
Tillsynsmyndighetens beslut enligt denna lag får  överklagas till allmän förvaltningsdomstol.
Prövningstillstånd krävs vid överklagande till kammarrätten.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.