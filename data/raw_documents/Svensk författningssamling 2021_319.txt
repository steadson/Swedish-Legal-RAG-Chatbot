Title: Lag (2021:319) om Transportstyrelsens olycksdatabas
SFS Number: Svensk författningssamling 2021:319
URL: https://www.riksdagen.se/sv/dokument-och-lagar/dokument/svensk-forfattningssamling/lag-2021319-om-transportstyrelsens_sfs-2021-319/
Source Link: http://rkrattsbaser.gov.se/sfst?bet=2021:319
Amendment Register Link: http://rkrattsbaser.gov.se/sfsr?bet=2021:319
Ministry/Authority: Landsbygds- och infrastrukturdepartementet RSIB US
Issued: 2021-04-29
Metadata: {"Utfärdad": "2021-04-29"}

==================================================

Lag (2021:319) om Transportstyrelsens olycksdatabas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:319
Departement/myndighet
:   
Landsbygds- och infrastrukturdepartementet RSIB US
Utfärdad
:   
2021-04-29
Ändringsregister
:
SFSR (Regeringskansliet)
Källa
:
Fulltext (Regeringskansliet)
Lagens tillämpningsområde
1 §
Denna lag gäller vid behandling av personuppgifter i  Transportstyrelsens databas över olyckor och personskador i  trafiken. Lagen gäller även vid behandling av uppgifter i  databasen som gäller avlidna personer.
Förhållandet till annan reglering
2 §
Denna lag kompletterar Europaparlamentets och rådets  förordning (EU) 2016/679 av den 27 april 2016 om skydd för  fysiska personer med avseende på behandling av personuppgifter  och om det fria flödet av sådana uppgifter och om upphävande  av direktiv 95/46/EG (allmän dataskyddsförordning), här  benämnd EU:s dataskyddsförordning.
3 §
Vid behandling av personuppgifter enligt denna lag gäller  lagen (2018:218) med kompletterande bestämmelser till EU:s  dataskyddsförordning och föreskrifter som har meddelats i  anslutning till den lagen, om inte annat följer av denna lag  eller föreskrifter som har meddelats i anslutning till lagen.
Uttryck i lagen
4 §
Termer och uttryck i denna lag har samma betydelse som i  EU:s dataskyddsförordning, lagen (2001:559) om  vägtrafikdefinitioner och förordningen (2001:651) om  vägtrafikdefinitioner.
5 §
I denna lag avses med en
1. vägtrafikolycka: en plötslig händelse eller serie av  händelser som har inträffat helt eller delvis på en väg och  involverat ett fordon i rörelse,
2. olycka i trafikmiljö: en plötslig händelse eller serie av  händelser som har involverat en trafikant och inträffat
a) helt eller delvis på en väg,
b) helt eller delvis på en gångbana som inte ligger invid en  väg,
c) på en buss- eller spårvagnshållplats, eller
d) ombord på en spårvagn,
3. olycka med terrängmotorfordon: en plötslig händelse eller  serie av händelser som har involverat ett terrängmotorfordon i  rörelse, och
4. olycka med fritidsfartyg: en plötslig händelse eller serie  av händelser som har involverat ett sjösatt fritidsfartyg.
Personuppgiftsansvar
6 §
Transportstyrelsen är personuppgiftsansvarig för  behandlingen av personuppgifter i databasen.
Ändamål med behandlingen
7 §
Personuppgifter får behandlas i databasen om det är  nödvändigt för
1. framställning av statistik inom trafiksäkerhetsområdet,
2. forskning som avser trafiksäkerhet, eller
3. planering, uppföljning, utvärdering eller kvalitetssäkring  av trafiksäkerhetsarbete.
Personuppgifter som behandlas enligt första stycket får  behandlas även för andra ändamål, under förutsättning att  behandlingen inte är oförenlig med det ändamål för vilket  uppgifterna samlades in.
Innehåll
8 §
Databasen får innehålla uppgifter med anknytning till en  sådan olycka som avses i denna lag och om personer som varit  involverade i olyckan.
Regeringen kan med stöd av 8 kap. 7 § regeringsformen meddela  närmare föreskrifter om vilka uppgifter enligt första stycket  som får behandlas i databasen.
Behandling av särskilda kategorier av personuppgifter
9 §
Uppgifter om hälsa som avser personskador får behandlas i  databasen och får användas som sökbegrepp. Inga andra  personuppgifter som avses i artikel 9.1 i EU:s  dataskyddsförordning (känsliga personuppgifter) får behandlas.
För ändamål som avses i 7 § andra stycket får uppgifter om  hälsa och personuppgifter som avses i artikel 10 i EU:s  dataskyddsförordning behandlas endast om det är absolut  nödvändigt för syftet med behandlingen.
Uppgifter som ska lämnas till databasen
10 §
Vårdgivare som ger akutsjukvård och vars verksamhet  innefattar ortopedi eller kirurgi ska till databasen lämna  uppgifter som rör samtliga personer som söker vård eller har  avlidit till följd av en olycka i trafikmiljö, en olycka med  terrängmotorfordon eller en olycka med fritidsfartyg.
11 §
Polismyndigheten ska till databasen lämna uppgifter om en  sådan vägtrafikolycka, olycka med terrängmotorfordon eller  olycka med fritidsfartyg som myndigheten fått kännedom om och  som medfört personskada eller dödsfall.
12 §
Kustbevakningen ska till databasen lämna uppgifter om en  sådan olycka med fritidsfartyg som myndigheten fått kännedom  om och som medfört personskada eller dödsfall.
13 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela närmare  föreskrifter om uppgiftsskyldigheterna enligt 10-12 §§.
Pseudonymisering av personuppgifter
14 §
Databasen får endast innehålla pseudonymiserade  personuppgifter.
Trots första stycket får Transportstyrelsen i ett enskilt fall  vidta åtgärder för att personuppgifter åter ska bli direkt  hänförliga till enskilda registrerade, om det är absolut  nödvändigt för
1. att säkerställa att uppgifter som myndigheten lämnar som  underlag för officiell statistik är riktiga,
2. forskning som avser trafiksäkerhet, eller
3. att Transportstyrelsen ska kunna uppfylla sina skyldigheter  som personuppgiftsansvarig.
Direktåtkomst
15 §
Myndigheten för samhällsskydd och beredskap,  Polismyndigheten, Statens väg- och  transportforskningsinstitut, Trafikanalys, Trafikverket,  kommunala myndigheter och länsstyrelser får medges  direktåtkomst till sådana personuppgifter i databasen som  respektive myndighet behöver för de ändamål som anges i 7 §  första stycket.
Universitet och högskolor som är myndigheter eller som vid  tillämpningen av offentlighets- och sekretesslagen (2009:400)  ska jämställas med myndigheter får medges direktåtkomst till  personuppgifter i databasen, om uppgifterna behövs för  forskning som avser trafiksäkerhet.
16 §
Om uppgifterna i databasen ska användas i sådan forskning  som omfattas av lagen (2003:460) om etikprövning av forskning  som avser människor, får direktåtkomst enligt 15 § medges  endast under förutsättning att såväl forskningen som  behandlingen av uppgifterna har godkänts vid etikprövning  enligt den lagen.
17 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om omfattningen av direktåtkomsten samt om  behörighet och säkerhet vid sådan åtkomst.
18 §
Den som har medgetts direktåtkomst enligt 15 § ansvarar  för att tillgången till personuppgifter begränsas till vad var  och en behöver för att kunna fullgöra sina arbetsuppgifter.
19 §
Den som har medgetts direktåtkomst enligt 15 § har vid  sådan åtkomst rätt att ta del av de uppgifter i databasen som  avses i den paragrafen.
Längsta tid som personuppgifter får behandlas
20 §
Personuppgifter i databasen får inte behandlas under  längre tid än vad som är nödvändigt för de ändamål som anges i 
7 § första stycket.
Regeringen kan med stöd av 8 kap. 7 § regeringsformen meddela  föreskrifter om den längsta tid som personuppgifter får  behandlas och om gallring.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.