Title: Förordning (2014:854) om vidareutbildning i form av ett fjärde tekniskt år och statsbidrag för sådan utbildning
SFS Number: Svensk författningssamling 2014:854
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2014854-om-vidareutbildning-i-form_sfs-2014-854/
Source Link: http://rkrattsbaser.gov.se/sfst?bet=2014:854
Amendment Register Link: http://rkrattsbaser.gov.se/sfsr?bet=2014:854
Ministry/Authority: Utbildningsdepartementet
Issued: 2014-06-19
Metadata: {"Utfärdad": "2014-06-19", "Ändrad": "t.o.m. SFS 2024:1040"}

==================================================

Förordning (2014:854) om vidareutbildning i form av ett fjärde tekniskt år och statsbidrag för sådan utbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:854
Departement/myndighet
:   
Utbildningsdepartementet
Utfärdad
:   
2014-06-19
Ändrad
:   
t.o.m. SFS 2024:1040
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Allmänna bestämmelser om planer, ämnen och samverkan
3 kap. Lärotider
4 kap. Utbildningens innehåll
4 b kap. Distansundervisning
5 kap. Behörighet, urval och antagning
6 kap. Stödåtgärder
7 kap. Betyg
8 kap. Rätt att läsa ett ämne på nytt
9 kap. Utbildning för döva och hörselskadade
10 kap. Elever
11 kap. Statsbidrag
12 kap. Övriga bestämmelser
Övergångsbestämmelser
1 kap. Inledande bestämmelser
Förordningens innehåll
1 §
Denna förordning innehåller bestämmelser om  vidareutbildning i form av ett fjärde tekniskt år i  gymnasieskolan. Förordningen innehåller följande kapitel:
- inledande bestämmelser (1 kap.),
- allmänna bestämmelser om planer, ämnen och samverkan 
(2 kap.),
- lärotider (3 kap.),
- utbildningens innehåll (4 kap.),
- fjärrundervisning (4 a kap.),
- distansundervisning (4 b kap.),
- behörighet, urval och antagning (5 kap.),
- stödåtgärder (6 kap.),
- betyg (7 kap.),
- rätt att läsa ett ämne på nytt (8 kap.),
- utbildning för döva och hörselskadade (9 kap.),
- elever (10 kap.),
- statsbidrag (11 kap.), och
- övriga bestämmelser (12 kap.). Förordning (2023:656).
Definitioner
2 §
I förordningen avses med
- arbetsplatsförlagt lärande: lärande inom en vidareutbildning  som genomförs på en eller flera arbetsplatser utanför skolan,
- examensarbete: en uppgift om 100 gymnasiepoäng som eleverna  genomför inom ramen för examensmålen för  gymnasieingenjörsexamen,
- fullständig vidareutbildning: betyg i ämnen och på ett  examensarbete i en omfattning om totalt 900 gymnasiepoäng  enligt en individuell studieplan,
- garanterad undervisningstid: den minsta undervisningstid i  timmar som eleverna ska erbjudas enligt 17 a kap. 8 §  skollagen (2010:800),
- gemensamma ämnen: sådana ämnen och nivåer i ämnen som ska  ingå i vidareutbildningen,
- gymnasiepoäng: ett mått på studieomfattningen av en nivå i  ett ämne i vidareutbildningen eller examensarbetet,
- moderna språk: språkämnen där elever får undervisning i ett  språk som inte är svenska, engelska, ett klassiskt språk eller  teckenspråk,
- modersmålsämne: ett språkämne som elever får undervisning i  inom ramen för modersmålsundervisningen,
- Nationella rådet för vidareutbildning i form av ett fjärde  tekniskt år: det nationella råd för vidareutbildningen som  Statens skolverk ska ansvara för enligt 10 § förordningen 
(2015:1047) med instruktion för Statens skolverk,
- nivå i ett ämne: del av ett ämne, efter vilken det ska  sättas betyg enligt 15 kap. 22 § skollagen,
- utgång: en benämning av en viss kompetens inom ett  teknikområde som en kombination av vissa nivåer i ett eller  flera ämnen inom en nationell profil leder till, och
- yrkesämnen: yrkesinriktade karaktärsämnen.  Förordning (2023:656).
2 kap. Allmänna bestämmelser om planer, ämnen och samverkan
Läroplan
1 §
För gymnasieskolan gäller en läroplan enligt 1 kap. 11 §
första stycket skollagen (2010:800).
Läroplanen finns i förordningen (SKOLFS 2011:144) om läroplan för gymnasieskolan. När det gäller vidareutbildningen kompletteras läroplanen av de examensmål för vidareutbildningen som regeringen föreskriver och av ämnesplaner enligt 2 §.
Ämnesplaner
2 §
I 17 a kap. 11 § skollagen (2010:800) anges att det för  varje ämne ska finnas en ämnesplan. I paragrafen anges också  att flera ämnen får ha en gemensam ämnesplan om det finns  särskilda skäl. Ämnesplanen ska ge läraren och eleverna  utrymme att själva planera undervisningen.
Av ämnesplanen ska följande framgå:
1. ämnets syfte,
2. den eller de nivåer som ämnet består av,
3. det centrala innehållet för varje nivå,
4. antalet gymnasiepoäng som varje nivå omfattar, och
5. betygskriterierna för ämnet.
Statens skolverk får meddela ytterligare föreskrifter om  ämnesplaner för vidareutbildningen. Sådana föreskrifter får  innebära att vissa ämnen eller nivåer i ämnen bara får  anordnas på vissa utbildningar. Förordning (2023:656).
3 §
Innan Statens skolverk meddelar föreskrifter med stöd av 2 § tredje stycket ska verket höra Nationella rådet för vidareutbildning i form av ett fjärde tekniskt år.
Nya ämnen och nivåer i ämnen
4 §
En huvudman eller en annan intressent får ansöka hos  Statens skolverk om ett nytt ämne eller en ny nivå i ett  befintligt ämne. En ny nivå i ett befintligt ämne ska ge  kunskaper i det befintliga ämnet. Förordning (2023:656).
Individuell studieplan
5 §
En elevs individuella studieplan ska innehålla uppgifter  om
1. vilken nationell profil eleven går på och vilka ämnen och  nivåer i dessa ämnen som eleven har valt,
2. om eleven följer en fullständig eller utökad  vidareutbildning,
3. vilka nivåer i vilka ämnen som ingår i elevens fullständiga  vidareutbildning och, om eleven följer en utökad  vidareutbildning, vilka nivåer i vilka ämnen som ligger  utanför den fullständiga vidareutbildningen, och
4. om eleven får fjärrundervisning och i så fall i vilken  utsträckning. Förordning (2023:656).
Samverkan mellan skola och arbetsliv
6 §
En huvudman för vidareutbildning ska ha ett etablerat samarbete med det lokala eller regionala arbetslivet. Det ska för utbildningen finnas ett eller flera lokala programråd för samverkan mellan skola och arbetsliv.
3 kap. Lärotider
Läsår
1 §
Läsåret ska omfatta 40 veckor och ha minst 178 skoldagar och minst 12 lovdagar. Utöver skol- och lovdagarna får det inom läsåret läggas ut högst fem studiedagar för personalen.
2 § Läsåret ska börja i augusti och sluta senast i juni. Huvudmannen får för en viss utbildning besluta om andra tider om utbildningsinslag förutsätter andra läsårstider. Dagarna för höst- och vårterminens början och slut beslutas av huvudmannen.
Huvudmannen ska vid beslut enligt första stycket beakta om det finns elever som påbörjar grundutbildning som är längre än 60 dagar enligt lagen (1994:1809) om totalförsvarsplikt.
Skolarbetets förläggning
3 §
Elevernas skolarbete ska förläggas måndag-fredag och vara så jämnt fördelat över dessa dagar som möjligt. Skolarbetet ska också vara så jämnt fördelat över läsåret som möjligt.
När skolarbetet förläggs till en arbetsplats utanför skolan ska den arbetstid som gäller på arbetsplatsen tillämpas, om inte rektorn beslutar annat. För minderåriga elever som genomgår utbildning på en arbetsplats ska de föreskrifter som utfärdats av Arbetsmiljöverket om arbetstid för minderåriga tillämpas.
Schema
4 §
För läsåret eller för kortare tid ska det finnas ett schema som innehåller uppgifter om samtliga undervisningspass och lärare.
Undervisningstid
5 §
Huvudmannen beslutar om antalet undervisningstimmar för  varje nivå i ett ämne och för examensarbetet samt om hur  fördelningen av undervisningstiden över läsåret ska göras.
Huvudmannen ska redovisa hur eleven har fått sin garanterade  undervisningstid enligt 17 a kap. 8 § skollagen (2010:800).
Förordning (2023:656)
4 kap. Utbildningens innehåll
Utbildningens grundläggande innehåll
1 §
En vidareutbildning består av
1. gemensamma ämnen,
2. i förekommande fall för en profil gemensamma ämnen,
3. i förekommande fall för en utgång gemensamma ämnen,
4. valbara ämnen, och
5. examensarbete.
Enligt 17 a kap. 10 § första stycket skollagen (2010:800)  omfattar utbildningen 900 gymnasiepoäng, varav 100  gymnasiepoäng avser ett examensarbete. Förordning (2023:656).
Nationella profiler
2 §
De nationella profilerna inom vidareutbildningen är
- design och produktutveckling,
- informationsteknik,
- produktionsteknik, och
- samhällsbyggande.
Bemyndiganden
3 §
Statens skolverk får när det gäller vidareutbildningen  meddela föreskrifter om
1. poängplanen för utbildningen,
2. vilka ämnen och vilka nivåer i dessa ämnen som ska ingå i  respektive nationell profil och profilernas olika utgångar, om  inte något annat följer av andra föreskrifter som regeringen  meddelat,
3. vilka nivåer i vilka ämnen som ska erbjudas som gemensamma  ämnen,
4. vilka nivåer i vilka ämnen som i förekommande fall ska  erbjudas som gemensamma ämnen för en nationell profil, och
5. vilka nivåer i vilka ämnen som får erbjudas som valbara  ämnen.
Ämnena ska rymmas inom vidareutbildningens examensmål.
Innan Skolverket meddelar föreskrifter med stöd av första  stycket ska verket höra Nationella rådet för vidareutbildning  i form av ett fjärde tekniskt år. Förordning (2023:656).
Valbara ämnen
4 §
Som valbara ämnen inom en nationell profil ska huvudmannen  erbjuda sådana nivåer i ämnen som Statens skolverk har  meddelat föreskrifter om enligt 3 § första stycket 5.  Huvudmannen beslutar vilka av dessa nivåer som ska erbjudas  som valbara ämnen. Förordning (2023:656).
Examensarbete
5 §
Rektorn ska för varje elev utse en lärare att vara ansvarig för examensarbetet.
Jämförbara, alternativa eller överlappande nivåer i ämnen
6 §
En elev får inte som utökad vidareutbildning eller valbart  ämne inom vidareutbildningen läsa en nivå i ett ämne som är  jämförbar med, alternativ till eller överlappar någon eller  några av de nivåer i de ämnen som ingår i den nationella  profilen i övrigt.
Statens skolverk får meddela föreskrifter om vilka nivåer i  ämnen som är jämförbara eller alternativa eller som överlappar  varandra. Förordning (2023:656).
Arbetsplatsförlagt lärande
7 §
Arbetsplatsförlagt lärande ska förekomma i vidareutbildningen i minst 10 veckor.
Varje vecka som genomförs på en arbetsplats ska anses motsvara 23 timmars garanterad undervisningstid.
8 §
Huvudmannen ansvarar för att skaffa platser för det  arbetsplatsförlagda lärandet och att lärandet uppfyller de  krav som finns för utbildningen.
Rektorn beslutar om hela eller delar av nivåer i ämnen ska  förläggas till arbetsplatser och om hur fördelningen över  läsåret ska göras. Förordning (2023:656).
9 §
Om arbetsplatsförlagt lärande inte kan erbjudas, får utbildningen anordnas bara om
1. planerade platser för arbetsplatsförlagt lärande inte kan tillhandahållas på grund av omständigheter som huvudmannen inte kunnat råda över, eller
2. utbildningen av säkerhetsskäl inte kan förläggas till en arbetsplats utanför skolan.
Det arbetsplatsförlagda lärandet ska i de fall som avses i första stycket bytas ut mot motsvarande utbildning förlagd till skolan. Innan huvudmannen beslutar om detta ska huvudmannen höra det lokala programrådet.
Om utbildning har skolförlagts på grund av det som sägs i första stycket 1, ska huvudmannen vidta de åtgärder som behövs för att utbildningen så snart som möjligt ska förläggas till en arbetsplats.
10 §
Rektorn utser en handledare på arbetsplatsen för en elev som deltar i arbetsplatsförlagt lärande. Som handledare får bara den anlitas som har nödvändiga kunskaper och erfarenheter för uppdraget och som även i övrigt bedöms vara lämplig.
Modersmålsundervisning
11 §
I 15 kap. 19 § skollagen (2010:800) finns grundläggande bestämmelser om huvudmannens skyldighet att erbjuda modersmålsundervisning för elever i gymnasieskolan.
Huvudmannen är också skyldig att erbjuda elever som är adoptivbarn och har ett annat modersmål än svenska modersmålsundervisning, även om språket inte är elevens dagliga umgängesspråk i hemmet.
Enligt 7 § språklagen (2009:600) är de nationella minoritetsspråken finska, jiddisch, meänkieli, romani chib och samiska.
Rektorn beslutar om en elevs modersmålsundervisning.
12 §
Modersmålsundervisning får inte omfatta mer än ett språk för en elev.
En romsk elev som kommer från utlandet får dock få modersmålsundervisning i två språk om det finns särskilda skäl.
13 §
Modersmålsundervisning får anordnas som
1. valbart ämne,
2. utökad vidareutbildning, eller
3. ersättning för undervisning i andra språkämnen än svenska,  svenska som andraspråk och engelska. Förordning (2023:656).
14 §
Huvudmannen är skyldig att anordna modersmålsundervisning  för en elev sammanlagt högst sju läsår under elevens skoltid.  Eleven ska dock ges sådan undervisning under längre tid om  eleven har särskilt behov av det.
Begränsningen till sju år gäller inte om undervisningen
1. ersätter undervisning i andra språkämnen än svenska,  svenska som andraspråk och engelska,
2. anordnas som valbart ämne, eller
3. anordnas med ett nationellt minoritetsspråk eller ett  nordiskt språk som modersmål. Förordning (2023:656).
15 §
En huvudman är skyldig att anordna modersmålsundervisning i ett språk endast om
1. minst fem elever som ska erbjudas undervisning i språket önskar sådan undervisning, och
2. det finns en lämplig lärare att tillgå.
Avser modersmålsundervisningen ett nationellt minoritetsspråk är huvudmannen skyldig att anordna modersmålsundervisning även om antalet elever är mindre än fem.
16 §
En elev som får modersmålsundervisning får fortsätta att delta i undervisningen, även om språket skulle upphöra att vara dagligt umgängesspråk för eleven.
17 §
I 6 kap. 2 § finns bestämmelser om studiehandledning på modersmålet.
Utökad vidareutbildning
18 §
En elev får delta frivilligt i utbildning i ett eller  flera ämnen på nivåer som ligger utanför elevens fullständiga  vidareutbildning, om eleven på ett tillfredsställande sätt kan  antas genomföra såväl utbildningen på den ordinarie nationella  profilen som den frivilliga utbildningen (utökad  vidareutbildning). Beslutet fattas av rektorn.
Förordning (2023:656).
4 a kap.
Inledande föreskrifter
1 §
I 21 kap. skollagen (2010:800) finns bestämmelser om  fjärrundervisning i vissa skolformer. Förordning (2020:781).
Begränsningar i användningen av fjärrundervisning
2 §
De ämnen som fjärrundervisning får användas i anges i  bilagan till denna förordning.
Statens skolverk får meddela föreskrifter om att  fjärrundervisning får användas i andra ämnen än de som anges i  bilagan till denna förordning och om vilka nivåer i dessa  ämnen som fjärrundervisning får användas i.  Förordning (2023:656).
3 §
Fjärrundervisning får inte vid någon tidpunkt under ett  läsår användas för mer än 50 procent av elevens respektive  skolenhetens undervisningstimmar.
Statens skolinspektion får efter ansökan från en huvudman  medge att fjärrundervisning får användas för mer än 50 procent  av undervisningstimmarna vid en skolenhet. Ett sådant  medgivande får lämnas för högst ett läsår åt gången och endast  om det finns synnerliga skäl för det. Förordning (2020:781).
Begränsningar i utförandet av fjärrundervisning
4 §
En huvudman får inte vid någon tidpunkt under ett läsår  utföra uppgifter som avser fjärrundervisning åt en annan  huvudman i högre omfattning än 50 procent av sin vid läsårets  början planerade totala kapacitet att erbjuda  undervisningstimmar oavsett undervisningsform.
Förordning (2020:781).
Dokumentation av fjärrundervisning
5 §
Huvudmannen ska dokumentera ett beslut om att använda  fjärrundervisning. Förordning (2020:781).
Anmälningsskyldighet
6 §
Huvudmannen ska till Statens skolinspektion anmäla ett  beslut om att använda fjärrundervisning. Om huvudmannen utför  fjärrundervisning åt någon annan huvudman ska det också  anmälas. Skolinspektionen får meddela föreskrifter om vad en  anmälan ska innehålla. Förordning (2020:781).
4 b kap. Distansundervisning
Inledande föreskrifter
1 §
I 22 kap. skollagen (2010:800) finns bestämmelser om  distansundervisning i vissa skolformer. Förordning (2020:781).
2 §
Följande bestämmelser gäller inte för utbildning där  distansundervisning används:
- 3 kap. 3 § om skolarbetets förläggning, och
- 3 kap. 5 § andra stycket om undervisningstid.
Förordning (2020:781).
Ansökan
3 §
En ansökan om godkännande som utförare av utbildning där  distansundervisning används ska ha kommit in till Statens  skolinspektion senast den 31 januari kalenderåret innan  utbildningen ska starta.
Ansökan ska avse viss utbildning vid en viss skolenhet.
Förordning (2020:781).
4 §
Ansökan ska innehålla uppgifter om
1. vilken utbildning ansökan avser,
2. vid vilken skolenhet utbildningen ska anordnas,
3. hur många platser utbildningen ska omfatta,
4. huruvida utbildningen riktar sig mot någon särskild  elevkategori,
5. de grunder för urval bland mottagna sökande till  utbildningen som den sökande avser att tillämpa, om det är  fråga om en sådan utbildning som avses i 22 kap. 13 §  skollagen (2010:800),
6. kostnaden för utbildningen, och
7. huruvida den sökande tidigare har utfört utbildning där  distansundervisning eller liknande undervisning används.
Statens skolinspektion får meddela föreskrifter om vilka  ytterligare uppgifter ansökan ska innehålla.
Förordning (2020:781).
Godkännande
5 §
I 22 kap. 9 § skollagen (2010:800) finns bestämmelser om  vad som krävs för att en sökande ska godkännas som utförare av  utbildning där distansundervisning används. Det ska dessutom  krävas att
1. den sökande har förutsättningar att följa de föreskrifter  som gäller för utbildningen,
2. utbildningen bedöms tillgodose ett behov hos huvudmän som  vill ge elever särskilt stöd i form av distansundervisning  eller, om det är fråga om en sådan utbildning som avses i 
22 kap. 13 § skollagen, bedöms vara efterfrågad av sådana  elever som avses i 22 kap. 8 § samma lag,
3. de grunder för urval bland mottagna sökande till  utbildningen som den sökande avser att tillämpa är godtagbara,  om det är fråga om en sådan utbildning som avses i 22 kap. 
13 § skollagen, och
4. kostnaden för utbildningen är rimlig i förhållande till  utbildningens syfte och kostnaden för annan gymnasial  utbildning. Förordning (2020:781).
6 §
Ett beslut om godkännande ska innehålla uppgifter om
1. vilken utbildning beslutet avser,
2. vid vilken skolenhet utbildningen ska anordnas,
3. hur många platser utbildningen får omfatta,
4. huruvida utbildningen riktar sig mot någon särskild  elevkategori, och
5. de grunder för urval bland mottagna sökande till  utbildningen som den sökande ska tillämpa, om det är fråga om  en sådan utbildning som avses i 22 kap. 13 § skollagen 
(2010:800).
Beslutet ska om möjligt fattas före den 1 oktober kalenderåret  innan utbildningen ska starta. Förordning (2020:781).
7 §
Den som har godkänts som utförare av utbildning där  distansundervisning används ska börja utföra  distansundervisningen senast vid början av det läsår som  inleds två år efter godkännandet. Förordning (2020:781).
5 kap. Behörighet, urval och antagning
Kompletterande behörighetskrav
1 §
Enligt 17 a kap. 16 § skollagen (2010:800) krävs  gymnasieexamen från teknikprogrammet eller likvärdiga  kunskaper för behörighet till vidareutbildning. Statens  skolverk får meddela föreskrifter om vilka nivåer i ämnen inom  teknikprogrammets inriktningar som det därutöver ska krävas  godkända betyg på för behörighet till utbildningen eller vilka  likvärdiga meriter som annars därutöver ska krävas för  behörighet.
Innan Skolverket meddelar föreskrifter med stöd av första  stycket ska verket höra Nationella rådet för vidareutbildning  i form av ett fjärde tekniskt år. Förordning (2023:656).
Urval
2 §
Om antalet platser i vidareutbildning är färre än antalet sökande som har tagits emot, ska ett urval göras.
Urval, antagning och övrig fördelning av platser ska göras sakligt och opartiskt.
3 §
Platserna i vidareutbildningen ska fördelas mellan de sökande med betygen från gymnasieskolan eller andra omdömen som grund.
Statens skolverk får meddela ytterligare föreskrifter om urvalet.
Förfarandet vid antagning
4 §
Huvudmannen ska om möjligt besluta om antagning till vidareutbildningen före den 1 juli det år utbildningen börjar.
Antagning vid en senare tidpunkt
5 §
Huvudmannen får besluta att anta en sökande vid senare tidpunkt än vid början av vidareutbildningen om det finns plats på den aktuella nationella profilen och om den sökande är behörig och har de kunskaper och färdigheter som krävs för att tillgodogöra sig undervisningen.
Byte av nationell profil
6 §
Om en elev vill byta nationell profil, får huvudmannen medge bytet om eleven uppfyller behörighetskraven för den önskade nationella profilen.
Återantagning
7 §
En elev som har lämnat vidareutbildningen utan att ha slutfört den och som senare vill fortsätta på den vidareutbildning där eleven gick tidigare, får i mån av plats antas på nytt, om eleven uppfyller behörighetskraven för den önskade nationella profilen.
6 kap. Stödåtgärder
Specialklasser
1 §
Specialklasser får inrättas inom en vidareutbildning för elever som på grund av hörsel- eller synskada, rörelsehinder eller andra uttalade studiesvårigheter inte kan följa den vanliga undervisningen.
Studiehandledning på modersmålet
2 §
En elev ska få studiehandledning på sitt modersmål, om  eleven behöver det.
En elev som ska erbjudas modersmålsundervisning och som före  sin ankomst till Sverige har undervisats på ett annat språk än  modersmålet får ges studiehandledning på det språket i stället  för på modersmålet, om det finns särskilda skäl.
Studiehandledning enligt första eller andra stycket får ges i  interaktiv form med informations- och kommunikationsteknik där  eleven och studiehandledaren är åtskilda i rum men inte i tid,  om det inte finns någon lämplig person inom skolenheten som  kan ge studiehandledning och huvudmannen trots upprepade  ansträngningar inte har lyckats anställa en sådan.
Förordning (2020:781).
7 kap. Betyg
Beslut om betyg
1 §
I 2-5 §§ finns kompletterande bestämmelser till 3 kap.
16 § skollagen (2010:800) om vem som ska besluta om betyg.
2 §
Om fler än en lärare bedriver undervisningen vid den tidpunkt när betyg ska sättas och bara någon eller några av dessa är legitimerade, ska betyget beslutas av den eller de legitimerade lärarna.
3 §
Om ett betyg är beroende av två eller flera legitimerade lärares bedömning och dessa inte kan enas, ska betyget beslutas av den eller de av dessa lärare som har behörighet att undervisa i det ämne som betyget avser.
Om ett betyg är beroende av en bedömning av två eller flera legitimerade lärare som är behöriga att undervisa i det ämne som betyget avser och dessa lärare inte kan enas, ska betyget beslutas av rektorn.
Om ett betyg är beroende av en bedömning av två eller flera legitimerade lärare som inte är behöriga att undervisa i det ämne som betyget avser och dessa inte kan enas, ska betyget beslutas av rektorn.
4 §
Bestämmelserna i 3 kap. 16 § andra stycket skollagen
(2010:800) samt 2 och 3 §§ i detta kapitel gäller inte för lärare som saknar legitimation och är anställda utan tidsbegränsning för att bedriva undervisning
1. i modersmål,
2. i ett yrkesämne, eller
3. som avses i 2 kap. 17 § skollagen.
Första stycket gäller bara i de fall läraren bedriver sådan undervisning som avses i första stycket 1, 2 eller 3.
5 §
Om fler än en lärare bedriver sådan undervisning som avses i 4 § vid den tidpunkt när betyg ska sättas och dessa inte kan enas, ska betyget beslutas av rektorn.
Betygssättning av examensarbetet
6 §
Betyg på examensarbetet ska beslutas av den ansvariga läraren efter att en medbedömare som har erfarenhet av det kunskapsområde som examensarbetet avser har yttrat sig.
När examensarbetet helt eller delvis har genomförts som arbetsplatsförlagt lärande ska handledaren vara medbedömare.
Betygskriterier
7 §
I 15 kap. 24 § skollagen (2010:800) anges att läraren vid  betygssättningen ska göra en sammantagen bedömning av elevens  kunskaper i förhållande till de betygskriterier som gäller för  ämnet och sätta det betyg som bäst motsvarar elevens  kunskaper. I paragrafen anges också att samtliga kriterier för  betyget E ska vara uppfyllda för att eleven ska kunna få ett  godkänt betyg.
Betygskriterier ska finnas för betygen A-E.
Kriterierna för betygen A, C och E ska beskriva typiska  kunskaper för respektive betyg. Kriterierna för betyget B  innebär att elevens kunskaper sammantaget bedöms vara mellan A  och C. Kriterierna för betyget D innebär att elevens kunskaper  sammantaget bedöms vara mellan C och E. Förordning (2023:656).
Betygskatalog
8 §
Beslut om betyg ska dokumenteras i en betygskatalog. Med  beslut om betyg avses beslut att
1. sätta betyg i ett ämne efter varje avslutad nivå i ämnet  och på examensarbetet eller efter prövning, både när det  gäller den som är elev och den som inte är det, och
2. inte sätta betyg enligt 15 kap. 27 § skollagen (2010:800).
Beslutet att inte sätta betyg markeras i betygskatalogen med  ett horisontellt streck.
Även om ett betyg på en lägre nivå i ett ämne har ersatts av  ett betyg på en högre nivå enligt 15 kap. 22 § skollagen ska  informationen om betyget på den lägre nivån finnas kvar i  betygskatalogen. Det ska också dokumenteras att betyget har  ersatts av ett betyg på en högre nivå.
Beslut om betyg ska genast kunna sammanställas för varje  enskild elev. Rektorn ansvarar för att betygskatalogen förs.
Förordning (2023:656).
Utdrag ur betygskatalogen
9 §
Rektorn ansvarar för att eleverna informeras om rätten att  få ett utdrag ur betygskatalogen. Om en elev övergår till en  annan skolenhet eller avbryter studierna, ska eleven få ett  utdrag ur betygskatalogen.
När en elev övergår till en annan skolenhet ska läraren lämna  skriftlig information till den nya skolenheten om de nivåer i  ämnen som eleven har påbörjat men inte slutfört i olika ämnen.
Förordning (2023:656).
Betyg efter prövning
10 §
För den som inte är elev i vidareutbildningen ska betyg efter prövning utfärdas separat.
Examensbevis och studiebevis
11 §
Enligt 17 a kap. 15 § skollagen (2010:800) ska  gymnasieingenjörsexamen utfärdas om en elev har gått igenom en  fullständig vidareutbildning med godkända betyg. En elev som  uppfyller kraven för gymnasieingenjörsexamen ska få ett  examensbevis när eleven avslutar utbildningen. För den elev  som inte uppfyller kraven för gymnasieingenjörsexamen när  eleven avslutar utbildningen ska i stället ett studiebevis  utfärdas. Förordning (2023:656).
12 §
Rektorn utfärdar examensbevis och studiebevis.
13 §
Om en elev till följd av 18 eller 19 § eller 8 kap. har  två betyg på samma nivå i ett ämne ska det högsta av dessa  betyg tas med i examens- eller studiebeviset. Detsamma gäller  om en elev har två betyg på jämförbara, alternativa eller  överlappande nivåer i samma ämne eller i olika ämnen.
Förordning (2023:656).
14 §
Examensbevis från vidareutbildningen får utfärdas endast en gång.
Examensbevis
15 §
Av examensbeviset för den som är elev i  vidareutbildningen ska det framgå
1. vilken nationell profil som examensbeviset avser,
2. vad det godkända examensarbetet har innehållit,
3. om eleven har slutfört en fullständig eller utökad  vidareutbildning, och
4. att gymnasieingenjörsexamen motsvarar nivå 5 i den  nationella referensramen för kvalifikationer för livslångt  lärande enligt förordningen (2015:545) om referensram för  kvalifikationer för livslångt lärande.
Av examensbeviset ska det också framgå vilka ämnen som beviset  avser. För varje ämne ska det framgå
1. alla betyg som eleven har fått utom de som har ersatts av  ett annat betyg,
2. vilka nivåer i ämnet betyget omfattar,
3. hur många gymnasiepoäng betyget omfattar, och
4. i förekommande fall vilka nivåer i ämnet som ligger utanför  den fullständiga vidareutbildningen.
Av examensbeviset för den som inte är elev i  vidareutbildningen ska det dessutom framgå
1. att beviset avser en person som inte är elev i  vidareutbildningen, och
2. i förekommande fall på vilka nivåer personen har genomfört  prövning inom vidareutbildningen när personen inte var elev  där. Förordning (2023:656).
Studiebevis
16 §
För den elev som inte uppfyllt kraven för  gymnasieingenjörsexamen ska ett studiebevis utfärdas. Av  studiebeviset ska det framgå
1. vilken nationell profil som studiebeviset avser,
2. om eleven har genomfört ett godkänt examensarbete och vad  det har innehållit, och
3. om eleven har slutfört en fullständig eller utökad  vidareutbildning.
Av studiebeviset ska det också framgå vilka ämnen som beviset  avser. För varje ämne ska det framgå
1. alla betyg som eleven har fått utom de som har ersatts av  ett annat betyg,
2. vilka nivåer i ämnet betyget omfattar,
3. hur många gymnasiepoäng betyget omfattar, och
4. i förekommande fall vilka nivåer i ämnet som ligger utanför  elevens fullständiga vidareutbildning.
Enligt 15 kap. 27 § skollagen (2010:800) ska betyg inte sättas  om det saknas underlag för bedömning av en elevs kunskaper på  grund av elevens frånvaro. Om betyg, med stöd av denna  bestämmelse, inte har satts på en nivå i ett ämne och denna  nivå inte heller omfattas av ett godkänt betyg på en högre  nivå ska det i studiebeviset anges
1. efter vilken nivå som betyg inte har satts, och
2. hur många gymnasiepoäng beslutet att inte sätta betyg  gäller. Förordning (2023:656).
Prövning
Prövning för den som är elev i vidareutbildningen
17 §
En elev i vidareutbildningen har rätt att genomgå  prövning vid den egna skolenheten i alla ämnen som ingår i  elevens individuella studieplan på de nivåer som ingår i  studieplanen. Eleven får dock inte genomgå prövning på en viss  nivå i ett ämne om eleven tidigare har fått minst betyget E på  den nivån.
En elev i vidareutbildningen har också rätt att genomgå  prövning vid den egna skolenheten i det examensarbete som  ingår i elevens individuella studieplan. Detta gäller dock  inte om eleven tidigare har fått betyget E på examensarbetet.
Förordning (2023:656).
Prövning för den som inte är elev i vidareutbildningen
18 §
Den som inte är elev i vidareutbildningen men som vill ha  betyg därifrån har rätt att genomgå prövning i alla ämnen på  de nivåer som får finnas i en vidareutbildning utom de ämnen  som bara får anordnas på vissa utbildningar. Rätten gäller  också examensarbetet.
Prövning får göras endast vid en skolenhet som anordnar  utbildning i det aktuella ämnet på den nivå som prövningen  gäller eller, när det gäller examensarbetet, utbildning inom  det kunskapsområde som examensarbetet avser.
Förordning (2023:656).
Bemyndigande
19 §
Statens skolverk får meddela närmare föreskrifter om prövning.
Betyg för elever som inte följt undervisningen
20 §
Rektorn får ge en elev som inte har följt undervisningen  på en nivå i ett ämne betyget E i ämnet på den aktuella nivån  utan att eleven genomgår prövning, om
1. det av betyg, intyg eller liknande framgår att eleven genom  studier i utlandet eller på annat sätt förvärvat sådana  kunskaper som behövs för betyget E i ämnet på den aktuella  nivån, och
2. utbildning i ämnet på den aktuella nivån anordnas vid  skolenheten. Förordning (2023:656).
Utformning av dokument
21 §
Om betyg inte har kunnat sättas enligt 15 kap. 27 §
skollagen (2010:800), ska detta markeras med ett horisontellt streck i dokumenten enligt detta kapitel.
22 §
Statens skolverk får meddela ytterligare föreskrifter om utformningen av de dokument som har nämnts i detta kapitel.
När det gäller föreskrifter som rör examensbevis ska Skolverket samråda med Myndigheten för yrkeshögskolan.
8 kap. Rätt att läsa ett ämne på nytt
1 §
En elev som har fått betyg i ett ämne som ingår i  vidareutbildningen innan eleven påbörjat vidareutbildningen  har rätt att på nytt läsa de nivåer i ämnet som omfattas av  elevens betyg. Förordning (2023:656).
2 §
Om en elev inte har fått ett godkänt betyg i ett ämne på  en viss nivå, har eleven rätt att läsa den aktuella nivån på  nytt en gång. Har eleven slutfört samma nivå i ett ämne två  gånger och inte fått ett godkänt betyg får eleven läsa nivån  på nytt ytterligare en gång, om det finns särskilda skäl.
En elev som inte har fått betyget E på examensarbetet har rätt  att göra om arbetet en gång.
Om en elev har fått betyget F i en stor andel av ämnena under  läsåret får eleven, om det finns särskilda skäl, på nytt läsa  också sådana nivåer i ämnen som eleven fått ett godkänt betyg  i under läsåret. Förordning (2023:656).
3 §
En elev som har bytt nationell profil får, om det finns  särskilda skäl, på nytt läsa sådana nivåer i ämnen som eleven  tidigare fått ett godkänt betyg på. Förordning (2023:656).
4 §
En elev som läser en nivå i ett ämne på nytt har rätt att  få ett nytt betyg i ämnet. Förordning (2023:656).
5 §
Rektorn fattar beslut enligt 2 och 3 §§ efter det att berörda lärare har fått yttra sig.
9 kap. Utbildning för döva och hörselskadade
Utbildningens innehåll och organisation
1 §
Örebro kommun får, om kommunen anordnar utbildning på teknikprogrammet, i sin gymnasieskola anordna vidareutbildning i form av ett fjärde tekniskt år för elever som
1. är döva och hörselskadade och är beroende av en teckenspråkig miljö,
2. är hörselskadade och trots användningen av tekniska hjälpmedel och andra stödinsatser inte kan följa reguljär undervisning i vidareutbildningen,
3. har en språkstörning och behöver insatser av samma slag som döva, eller
4. är dövblinda.
Utbildningarna kallas riksgymnasiet för döva (RGD) eller riksgymnasiet för hörselskadade (RGH). När det i denna förordning talas om döva elever avses även elever enligt första stycket 3 och 4.
2 §
Vidareutbildningen för döva och hörselskadade ska så långt det är möjligt integreras med annan vidareutbildning i gymnasieskolan.
3 §
Statens skolverk får när det gäller vidareutbildning som avses i detta kapitel meddela föreskrifter om nödvändiga avvikelser från läroplanen, examensmålen, ämnesplanerna och poängplanen.
4 §
Utbildning i teckenspråk får anordnas för hörselskadade  elever, om de har behov av det och vill delta i utbildningen.
Förordning (2023:656).
Särskild omvårdnad
5 §
För elever som vill och har behov av det ska Örebro kommun anvisa kost och logi. Kommunen ska även ansvara för att eleverna har tillgång till den hjälp i övrigt som föranleds av deras funktionsnedsättning.
Övriga bestämmelser om vidareutbildningen
6 §
De bestämmelser i denna förordning som gäller för vidareutbildningen i övrigt ska tillämpas även i fråga om utbildning för döva och hörselskadade, om inte något annat särskilt anges.
10 kap. Elever
Anmälningsskyldighet vid frånvaro
1 §
Om en elev på grund av sjukdom eller av annan orsak inte kan delta i skolarbetet, ska det snarast anmälas.
Ledighet
2 §
Rektorn får bevilja en elev ledighet från skolarbetet för enskilda angelägenheter. Eleven får också i mindre omfattning befrias från vissa undervisningspass eller från annat skolarbete av rektorn.
Avslutande av utbildningen
3 §
En elev anses ha avslutat utbildningen om eleven inte kommer till den utbildning eleven har antagits till och inte heller anmäler giltig orsak att utebli inom tre dagar efter det att den första terminen har startat.
4 §
Om en elev vill avsluta utbildningen utan att slutföra den, ska eleven anmäla det till rektorn.
5 §
Om en elev har påbörjat en utbildning och därefter utan anmälan enligt 4 § har uteblivit från utbildningen under mer än en månad i följd, utan att detta har berott på sjukdom eller beviljad ledighet, ska eleven anses ha avslutat utbildningen.
Rektorn får dock besluta att eleven inte ska anses ha avslutat utbildningen trots att förutsättningarna i första stycket finns, om det finns synnerliga skäl.
Barn till svenska medborgare i utlandet
6 §
Ungdomar under 18 år som är bosatta i utlandet hos sina vårdnadshavare ska likställas med sökande från den kommun där den sökta vidareutbildningen anordnas, om minst en av vårdnadshavarna är svensk medborgare.
Nordiska sökande
7 §
För nordiska sökande gäller 8 och 9 §§. Med nordiska sökande avses i denna förordning sökande som är bosatta i Danmark eller Finland med självstyrande områden eller i Island eller Norge.
De självstyrande områdena är Färöarna, Grönland och Åland.
8 §
En nordisk sökande får tas emot till en vidareutbildning i form av ett fjärde tekniskt år endast om den sökande genom sin tidigare skolgång i ett annat nordiskt land har utbildning som i huvudsak motsvarar en svensk grundskoleutbildning och uppfyller behörighetskraven för den sökta utbildningen i 17 a kap. 4 och 16 §§ skollagen
(2010:800).
I övrigt ska nordiska sökande likställas med sökande från den kommun där den sökta vidareutbildningen anordnas.
9 §
En huvudman som har tagit emot nordiska sökande till en vidareutbildning har rätt till ersättning för alla sådana sökande. Ersättningens storlek beslutas av regeringen.
Ansökan om sådan ersättning görs hos Statens skolverk som beslutar om ersättningen i det enskilda fallet och betalar ut den.
11 kap. Statsbidrag
Förutsättningar för statsbidrag
1 §
Statsbidrag får lämnas till en huvudman inom gymnasieskolan för vidareutbildning i form av ett fjärde tekniskt år.
Statsbidrag lämnas i den mån det finns tillgång på medel.
2 §
Statsbidrag får lämnas om
1. huvudmannen har förutsättningar att följa de föreskrifter som gäller för utbildningen enligt skollagen (2010:800) och denna förordning och om utbildningen även i övrigt bedöms vara av god kvalitet, och
2. kostnaden för utbildningen är rimlig i förhållande till utbildningens syfte och kostnaden för annan gymnasial utbildning.
3 §
Statsbidrag får inte lämnas för utbildning som ersättning lämnas för på annat sätt. Bidrag får inte heller lämnas för utbildning som bedrivs enligt förordningen (1992:395) om uppdragsutbildning inom skolväsendet.
Ansökan om statsbidrag
4 §
Ansökan om statsbidrag ges in till Statens skolverk tillsammans med ett yttrande över ansökan från ett lokalt programråd för vidareutbildning.
Beslut om statsbidrag
5 §
Statens skolverk prövar frågor om och betalar ut statsbidrag.
Innan Skolverket prövar frågor om bidraget ska verket höra Nationella rådet för vidareutbildning i form av ett fjärde tekniskt år.
6 §
Ett beslut om att bevilja bidrag får gälla för högst fyra antagningsomgångar. Beviljat bidrag ska lämnas med ett belopp för varje elev som den 15 oktober varje år deltar i utbildningen.
I ett beslut om att bevilja bidrag ska sista dagen för redovisning enligt 9 § anges. Beslutet får förenas med villkor. Villkoren ska framgå av beslutet.
Fördelning av statsbidrag
7 §
Statens skolverk ska vid sin fördelning av statsbidrag ta hänsyn till
1. arbetsmarknadens behov,
2. behovet av geografisk spridning av utbildningen,
3. behovet av spridning av utbildningen mellan branscher, och
4. utbildningens kvalitet.
Uppföljning och redovisning
8 §
Statens skolverk ska, med bistånd av Nationella rådet för vidareutbildning i form av ett fjärde tekniskt år, följa upp hur statsbidraget har använts.
Skolverket ska i samband med sin årsredovisning till Regeringskansliet lämna en redovisning av hur bidraget har använts.
9 §
Mottagaren av statsbidrag är skyldig att lämna sådan ekonomisk och annan redovisning till Statens skolverk som verket begär.
Återbetalning och återkrav
10 §
Mottagaren av statsbidrag för vidareutbildning är återbetalningsskyldig, om
1. mottagaren genom att lämna oriktiga uppgifter eller på något annat sätt har förorsakat att bidraget har lämnats felaktigt eller med för högt belopp,
2. bidraget av något annat skäl har lämnats felaktigt eller med för högt belopp och mottagaren borde ha insett detta,
3. bidraget helt eller delvis inte har utnyttjats eller inte har använts för det ändamål det har lämnats för,
4. sådan redovisning som avses i 9 § inte har lämnats, eller 5. mottagaren inte har följt villkor i beslutet om bidrag.
11 §
Statens skolverk ska besluta att helt eller delvis kräva tillbaka ett statsbidrag om någon är återbetalningsskyldig enligt 10 §.
Om det finns särskilda skäl för det, får Skolverket helt eller delvis efterge återkrav.
12 §
På statsbidrag som krävs tillbaka ska ränta tas ut från och med den dag som infaller en månad efter det att beslut om återkrav har fattats och efter en räntesats som vid varje tidpunkt överstiger statens utlåningsränta med två procentenheter.
Om det finns särskilda skäl för det, får Statens skolverk helt eller delvis efterge krav på ränta.
13 §
Statens skolverk får meddela de föreskrifter som behövs för verkställighet av bestämmelserna i detta kapitel.
12 kap. Övriga bestämmelser
1 §
Statens skolverks beslut enligt denna förordning får inte överklagas.
2 §
I de fall en ansökan ska göras enligt denna förordning  får den överföras elektroniskt till Statens skolverk.
Skolverket får meddela föreskrifter om elektronisk överföring  av en ansökan och om elektronisk underskrift.  Förordning (2016:598).
Övergångsbestämmelser
2014:854
1. Denna förordning träder i kraft den 1 augusti 2014.
2. Förordningen tillämpas första gången på utbildning som påbörjas efter den 1 juli 2015.
2020:781
1. Denna förordning träder i kraft den 10 oktober 2020.
2. Förordningen tillämpas första gången på utbildning och  annan verksamhet som påbörjas efter den 30 juni 2021.
2023:656
1. Denna förordning träder i kraft den 1 januari 2024.
2. Förordningen tillämpas första gången i fråga om  vidareutbildning som påbörjas efter den 30 juni 2025.
3. Äldre bestämmelser gäller fortfarande för vidareutbildning  som har påbörjats före den 1 juli 2025.
4. Vidareutbildning som har påbörjats före den 1 juli 2025 ska  dock efter den 30 juni 2030 fullföljas enligt de bestämmelser  som gäller för vidareutbildning som har påbörjats efter den 30  juni 2025.
5. Den som påbörjat vidareutbildning före den 1 juli 2025 får  senast den 30 juni 2030 genomgå prövning enligt bestämmelserna  i 7 kap. 17 och 18 §§ i den äldre lydelsen. Den som inte är  elev inom vidareutbildningen får då genomgå prövning i en kurs  bara vid en skolenhet som anordnar utbildning i ett ämne på en  nivå som motsvarar den kurs som prövningen gäller.
6. En gymnasieingenjörsexamen enligt 7 kap. 11 § som utfärdas  efter den 30 juni 2025 och som utöver betyg i ämnen även  innehåller betyg som satts på kurser enligt de ämnesplaner som  gäller utbildning som påbörjats före utgången av juni 2025 får  inte innehålla nivåer och kurser som motsvarar varandra.  Statens skolverk får meddela ytterligare föreskrifter om  innehållet i en sådan examen.
7. Ett examensbevis enligt 7 kap. 15 § och ett studiebevis  enligt 7 kap. 16 § som utfärdas efter den 30 juni 2025 får  innehålla betyg på kurser enligt de ämnesplaner som gäller  utbildning som påbörjats före utgången av juni 2025. Ett  examensbevis eller studiebevis får dock inte innehålla betyg  på kurser och nivåer i ämnen som motsvarar varandra. Statens  skolverk får meddela ytterligare föreskrifter om utformningen  av examensbevis och studiebevis som innehåller betyg både på  kurser och i ämnen.
8. Statens skolverk får meddela föreskrifter om i vilka fall  kurser enligt de ämnesplaner som gäller före den 1 juli 2025  motsvaras av nivåer i ämnen enligt ämnesplaner som gäller för  utbildning som påbörjas efter den 30 juni 2025.
9. En elev som påbörjar sin vidareutbildning efter den 30 juni 
2025 och som har fått betyg på en kurs i ett visst ämne som  ingår i vidareutbildningen innan eleven påbörjade  vidareutbildningen har rätt att läsa motsvarande nivå i  motsvarande ämne.
10. En elev som påbörjat sin vidareutbildning före den 1 juli 
2025 men som efter den 30 juni 2025 påbörjat en ny  vidareutbildning har rätt att en gång läsa en viss nivå i ett  ämne som motsvarar en kurs som eleven redan har läst. Detta  gäller dock endast om eleven inte har fått ett godkänt betyg  på kursen. Har eleven slutfört en kurs i ett ämne två gånger  och inte fått ett godkänt betyg får eleven läsa motsvarande  nivå i motsvarande ämne en gång, om det finns särskilda skäl.
11. En elev som har påbörjat sin vidareutbildning före den 1  juli 2025 men som har bytt nationell profil eller av andra  skäl har påbörjat en ny vidareutbildning efter den 30 juni 
2025 får om det finns särskilda skäl läsa ämnen på nivåer som  motsvarar kurser som eleven tidigare fått ett godkänt betyg  på.
12. En elev som i enlighet med punkt 9 - 11 läser ett ämne på  en nivå som motsvarar en kurs som eleven tidigare har fått  betyg på har rätt att få ett betyg i ämnet på den aktuella  nivån.
13. Om en elev har fått ett betyg på en kurs och ett betyg i  ett ämne på en nivå som motsvarar kursen ska det högsta av  dessa betyg tas med i examens- eller studiebeviset.
14. För en elev som har påbörjat sin vidareutbildning före den 
1 juli 2025 och som sedan har påbörjat en ny vidareutbildning  efter den 30 juni 2025 får en individuell studieplan utöver de  uppgifter om anges i 2 kap. 5 § även innehålla uppgifter om de  kurser som ingår i elevens utbildning.
15. För elever som fått betyg som satts på kurser enligt de  ämnesplaner som gäller utbildning som påbörjats före den 
1 juli 2025 gäller 5 kap. 1 § i den äldre lydelsen.
Förordning (2024:1040).
Bilaga
Ämnen som fjärrundervisning får användas i
biologi
bioteknik
engelska
entreprenörskap och företagande
filosofi
fysik
fysik - fördjupning
företagsekonomi
geografi
klassisk grekiska
historia
internationell ekonomi
internationella relationer
journalistiskt skrivande
juridik
kemi
kreativt skrivande
latin
litteratur
marknadsföring
matematik - fortsättning
matematik - fördjupning
matematik - specialisering B
matematik - specialisering C
moderna språk
modersmålsämnen
naturkunskap
psykologi
psykologi - fördjupning
redovisning
religionskunskap
retorik
samhällskunskap
svenska
svenska som andraspråk
svenskt teckenspråk
svenskt teckenspråk för hörande - fortsättning
svenskt teckenspråk för hörande - fördjupning
svenskt teckenspråk för hörande - grund
svenskt teckenspråk för hörande - nybörjare
teknik
teknik - specialisering
tillämpad psykologi Förordning (2023:656).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.