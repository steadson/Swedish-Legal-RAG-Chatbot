Title: Förordning (2017:721) om stöd till forsknings- och utvecklingsprojekt inom förorenade områden
SFS Number: Svensk författningssamling 2017:721
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017721-om-stod-till-forsknings-och_sfs-2017-721/
Source Link: http://rkrattsbaser.gov.se/sfst?bet=2017:721
Amendment Register Link: http://rkrattsbaser.gov.se/sfsr?bet=2017:721
Ministry/Authority: Klimat- och näringslivsdepartementet
Issued: 2017-06-22
Metadata: {"Utfärdad": "2017-06-22", "Ändrad": "t.o.m. SFS 2023:768"}

==================================================

Förordning (2017:721) om stöd till forsknings- och utvecklingsprojekt inom förorenade områden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:721
Departement/myndighet
:   
Klimat- och näringslivsdepartementet
Utfärdad
:   
2017-06-22
Ändrad
:   
t.o.m. SFS 2023:768
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
För att bidra till forsknings- och utvecklingsprojekt  inom förorenade områden får Statens geotekniska institut, om  det finns medel, ge statligt stöd enligt denna förordning.
Förordningen är meddelad med stöd av 8 kap. 7 §  regeringsformen.
Ord och uttryck i förordningen
2 §
Ord och uttryck i denna förordning har samma betydelse  som i kommissionens förordning (EU) nr 651/2014 av den 17  juni 2014 genom vilken vissa kategorier av stöd förklaras  förenliga med den inre marknaden enligt artiklarna 107 och 
108 i fördraget.
Allmänna förutsättningar för stöd
3 §
Stöd till företag och andra får endast ges i enlighet med  de villkor och till sådana åtgärder som anges i kapitel 1 och  artikel 25 i kommissionens förordning (EU) nr 651/2014.
4 §
Stöd får inte ges till forsknings- och utvecklingsprojekt  som har påbörjats innan beslut i frågan om stöd har  fattats.
4 a §
Om uppgifter om ett stöd enligt denna förordning ska  offentliggöras enligt artikel 9 i kommissionens förordning 
(EU) nr 651/2014, får stödet bara beviljas om företaget  samtycker till offentliggörandet. Förordning (2023:768).
Ansökan om stöd
5 §
Statens geotekniska institut prövar frågor om stöd.
6 §
En ansökan om stöd ska göras skriftligen till Statens  geotekniska institut och innehålla
1. uppgifter om sökanden och, om stödet avser ett företag,  uppgifter om företagets namn, antal anställda, årsomsättning  och balansomslutning,
2. en beskrivning av projektet, bemanning, plats och tidsplan  med start- och slutdatum,
3. en förteckning över projektets kostnader och hur stor  andel av kostnaderna som stöd söks för, och
4. en upplysning om huruvida sökanden har sökt eller fått  annat statligt stöd eller stöd från Europeiska unionen för  samma projekt.
Beslut att ge stöd
7 §
Om Statens geotekniska institut beslutar att ge stöd ska  det anges i beslutet
1. när den stödberättigande åtgärden senast ska vara  slutredovisad, och
2. att stödmottagaren, på begäran av myndigheten, ska lämna  de uppgifter som krävs för uppföljning och utvärdering av  stödet.
Beslutet får förenas med de ytterligare villkor som behövs  för att säkerställa att kraven enligt denna förordning  uppfylls.
Slutredovisning av en åtgärd som ett stöd avser
8 §
Den slutredovisning som avses i 7 § första stycket 1 ska  göras till Statens geotekniska institut. Specificerade  skriftliga underlag för att styrka den stödberättigande  kostnaden och en ekonomisk redovisning ska ges in tillsammans  med slutredovisningen.
Utbetalning av stöd
9 §
Stödet får betalas ut i omgångar, dock får högst 75  procent av stödbeloppet betalas ut innan den åtgärd som  stödet avser har slutredovisats. Resterande stöd ska betalas  ut endast om slutredovisningen har gjorts senast den dag som  anges i beslutet om stöd.
10 §
Ett stöd enligt denna förordning får inte betalas ut  till ett företag som är föremål för betalningskrav på grund  av ett beslut av Europeiska kommissionen som förklarar ett  stöd olagligt och oförenligt med den inre marknaden.
11 §
Ett beviljat stöd ska inte betalas ut, om
1. den som ansökt om eller beviljats stöd genom oriktiga  uppgifter eller på annat sätt orsakat att stödet getts  felaktigt eller med för högt belopp,
2. stödet av annan orsak getts felaktigt eller med för högt  belopp och mottagaren borde ha insett detta, eller
3. ett eller flera av villkoren för stödet inte har följts.
Återbetalning och återkrav
12 §
Mottagaren av ett stöd som betalats ut enligt denna  förordning är återbetalningsskyldig, om
1. stödet inte skulle ha betalats ut enligt 11 §, eller
2. utbetalade medel inte har använts.
På belopp som ska återbetalas enligt första stycket 1 ska det  betalas ränta enligt räntelagen (1975:635).
13 §
Om en stödmottagare är återbetalningsskyldig enligt 12 §  första stycket, ska Statens geotekniska institut besluta att  helt eller delvis kräva tillbaka stödet och sådan ränta som  ska betalas enligt 12 § andra stycket.
Register
14 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Överklagande
15 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 9 § andra meningen, 10, 11 eller 13 § får dock  inte överklagas. Förordning (2023:768).
Övergångsbestämmelser
2017:721
1. Denna förordning träder i kraft den 6 juli 2017.
2. Förordningen upphör att gälla vid utgången av 2020.
3. Den upphävda förordningen gäller dock fortfarande för stöd  som har beviljats före utgången av 2023.
Förordning (2020:1089).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.