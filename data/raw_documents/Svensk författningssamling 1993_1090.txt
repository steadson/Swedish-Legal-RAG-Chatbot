Title: Förordning (1993:1090) om stöd och service till vissa funktionshindrade
SFS Number: Svensk författningssamling 1993:1090
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19931090-om-stod-och-service-till_sfs-1993-1090/
Source Link: http://rkrattsbaser.gov.se/sfst?bet=1993:1090
Amendment Register Link: http://rkrattsbaser.gov.se/sfsr?bet=1993:1090
Ministry/Authority: Socialdepartementet
Issued: 1993-10-07
Metadata: {"Utfärdad": "1993-10-07", "Ändrad": "t.o.m. SFS 2025:473"}

==================================================

Förordning (1993:1090) om stöd och service till vissa funktionshindrade
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1090
Departement/myndighet
:   
Socialdepartementet
Utfärdad
:   
1993-10-07
Ändrad
:   
t.o.m. SFS 2025:473
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns föreskrifter om verksamhet med stöd och service enligt lagen (1993:387) om stöd och service till vissa funktionshindrade och lagen (1993:388) om införande av lagen
(1993:387) om stöd och service till vissa funktionshindrade. De uttryck och benämningar som används i förordningen har samma betydelse som i dessa lagar.
2 §
Med familjehem avses i lagen (1993:387) om stöd och  service till vissa funktionshindrade detsamma som i 9 kap. 2 §  socialtjänstlagen (2025:400). Förordning (2025:473).
Personal och kontaktpersoner
3 §
För daglig verksamhet, korttidshem samt gruppbostäder och, när det gäller barn och ungdomar, annat boende enligt 9 § första stycket 8 lagen (1993:387) om stöd och service till vissa funktionshindrade skall det finnas en person med lämplig utbildning som förestår verksamheten samt den personal som i övrigt behövs för en ändamålsenlig verksamhet.
4 §
När stöd av en kontaktperson skall ges, skall den som ansvarar för verksamheten meddela ett skriftligt förordnande. I ett sådant förordnande skall uppdragets omfattning och tiden för uppdraget anges närmare.
Avgifter m.m.
5 §
Bestämmelserna i 17 kap. 3-5 §§ socialtjänstförordningen 
(2025:468) om föräldrars skyldighet att bidra till kommunens  kostnader för ett barns vård i ett annat hem ska gälla även  när ett barn får vård i ett annat hem med stöd av lagen 
(1993:387) om stöd och service till vissa funktionshindrade.
Förordning (2025:473).
6 §
Vid bedömningen av den enskildes personliga behov enligt 19 §
lagen (1993:387) om stöd och service till vissa funktionshindrade skall även beaktas kostnader på grund av funktionshindret som inte täcks på annat sätt.
Föräldraavdrag
6 a §
Vid tillämpning av 9 f § lagen (1993:387) om stöd och  service till vissa funktionshindrade ska det föräldraavdrag  göras som följer av bilagan till denna förordning.
Hela den månad då barnet fyller år ingår i ett åldersintervall  enligt tabellen i bilagan. Förordning (2022:1228).
Enskild verksamhet
7 §
En ansökan hos Inspektionen för vård och omsorg enligt 23 §
lagen (1993:387) om stöd och service till vissa funktionshindrade om tillstånd att bedriva enskild verksamhet som avses i 9 § 6-10 samma lag ska vara skriftlig, egenhändigt undertecknad av sökanden eller behörig företrädare för sökanden och ange
1. vilken verksamhet som ska bedrivas,
2. vem som ska bedriva verksamheten,
3. hur verksamheten ska bedrivas och dess omfattning,
4. för vilka personer verksamheten är avsedd och om den riktar sig till barn,
5. hur verksamheten ska finansieras,
6. vem som ska förestå verksamheten,
7. vilken personal som ska anlitas och personalens utbildning, och
8. hur det ska säkerställas att verksamheten bedrivs enligt gällande rätt.
Till ansökan ska fogas ritningar över de lokaler som verksamheten ska vara inrymd i samt uppgift om vilka brandskyddsåtgärder som har vidtagits.
Förordning (2013:279).
8 §
En ansökan hos Inspektionen för vård och omsorg  enligt 23 § lagen (1993:387) om stöd och service till vissa  funktionshindrade om tillstånd att bedriva enskild verksamhet  som avses i 9 § 2-5 samma lag ska vara skriftlig, egenhändigt  undertecknad av sökanden eller behörig företrädare för  sökanden och ange
1. vilken verksamhet som ska bedrivas,
2. vem som ska bedriva verksamheten,
3. hur verksamheten ska bedrivas och dess organisation,
4. för vilka personer verksamheten är avsedd och om den  riktar sig till barn,
5. hur verksamheten ska finansieras,
6. vem som ska vara ansvarig för verksamheten,
7. vilken personal som ska anlitas och personalens  kompetensutveckling,
8. hur det ska säkerställas att verksamheten bedrivs enligt  gällande rätt,
9. hur avtal med den insatsberättigade ska utformas och hur  den insatsberättigades rätt till inflytande ska tillgodoses,  och
10. rutiner för kontakter med de insatsberättigade samt med  personal och berörda myndigheter. Förordning (2018:1571).
8 a §
Om den som ansöker om tillstånd enligt 23 § lagen 
(1993:387) om stöd och service till vissa funktionshindrade  är en juridisk person, ska ansökan innehålla, utöver vad som  anges i 7 eller 8 §, följande handlingar gällande den  juridiska personen:
1. bolagsordning, stadgar eller stiftelseförordnande,
2. handling som visar vem som är behörig företrädare,
3. handling som visar vem som är verkställande direktör och  annan person som har ett bestämmande inflytande över  verksamheten,
4. handling som visar vem som är styrelseledamot eller  styrelsesuppleant,
5. handling som visar samtliga bolagsmän, om sökanden är ett  kommanditbolag eller annat handelsbolag,
6. handling som visar personer som genom ett direkt eller  indirekt ägande har ett väsentligt inflytande över  verksamheten, och
7. årsredovisning, årsbokslut eller motsvarande  sammanställning av den juridiska personens räkenskaper samt  verksamhetsberättelse och revisionsberättelse för de närmast  föregående räkenskapsåren, om verksamhet tidigare har  bedrivits i den juridiska personen. Förordning (2018:1571).
8 b §
Avgift för en ansökan om att bedriva enskild verksamhet  ska betalas med följande belopp:
Ärendeslag	                        Avgift kronor
Ansökan om att bedriva en ny
verksamhet	                        77 500
Ansökan om ändring av ett tillstånd
att bedriva verksamhet                  21 000
Förordning (2024:1172).
9 §
Inspektionen för vård och omsorg ska utfärda ett skriftligt bevis när tillstånd har meddelats. I beviset ska anges vem som ska bedriva verksamheten, vilken verksamhet som ska bedrivas, vem som ska vara föreståndare enligt 7 § eller verksamhetsansvarig enligt 8 § samt övriga villkor för tillståndet. I fråga om tillstånd enligt 7 § ska även anges det högsta antal personer som samtidigt kan få stöd och service i verksamheten.
Tillståndet kan meddelas tills vidare eller för viss tid. Ett tillstånd får inte överlåtas. Förordning (2013:181).
10 §
Tillstånd att förändra en enskild verksamhet så att den inte längre motsvarar det meddelade tillståndet ska sökas hos Inspektionen för vård och omsorg.
Anmälan om att lägga ned en enskild verksamhet ska omedelbart göras till Inspektionen för vård och omsorg.
Förordning (2013:181).
Vissa tillsynsfrågor
11 §
Inspektionen för vård och omsorgs tillsyn av bostäder  med särskild service för barn eller ungdomar enligt 9 § 8  lagen (1993:387) om stöd och service till vissa  funktionshindrade ska omfatta regelbundna inspektioner.  Inspektioner ska göras minst en gång per år. Inspektionen för  vård och omsorg ska i anslutning till en inspektion samtala  med de barn och ungdomar som samtycker till det.
I 26 d § lagen om stöd och service till vissa  funktionshindrade finns bestämmelser om att de boendes  samtycke krävs för tillträde till bostäder vid tillsyn.  Förordning (2015:991).
11 a §
Inspektionen för vård och omsorg ska ta fram information som riktar sig till barn och unga som har beviljats insatser enligt 9 § 8 lagen (1993:387) om stöd och service till vissa funktionshindrade och till deras vårdnadshavare. Informationen ska innehålla uppgifter om
1. barns och ungas rättigheter,
2. inspektionens tillsyn,
3. möjligheter för barn och unga att kontakta inspektionen samt hur de når rätt person inom myndigheten, och
4. inspektionens möjligheter att samtala med barn utan att vårdnadshavaren har samtyckt till det eller är närvarande.
Förordning (2013:181).
Register
11 b §
Inspektionen för vård och omsorg ska föra ett register över dem som har tillstånd att bedriva verksamhet och dem som har anmält verksamhet enligt 23 § lagen (1993:387) om stöd och service till vissa funktionshindrade. Registret ska utgöra underlag för tillsynsverksamheten.
Förordning (2013:181).
Direktåtkomst
11 c §
Socialstyrelsen får ha direktåtkomst till uppgifterna i det register som förs enligt 11 b § om uppgifterna behövs hos Socialstyrelsen för kunskapsutveckling, statistikframställning, uppföljning, utvärdering eller epidemiologiska studier. Förordning (2013:181).
Uppgiftsskyldighet
11 d §
Inspektionen för vård och omsorg ska på begäran av Socialstyrelsen lämna ut uppgifter ur det register som förs enligt 11 b § om uppgifterna behövs hos Socialstyrelsen för kunskapsutveckling, statistikframställning, uppföljning, utvärdering eller epidemiologiska studier.
Socialstyrelsen har rätt att ta del av uppgifterna i det register som förs enligt 11 b § vid direktåtkomst enligt 11 c §. Förordning (2013:181).
11 e §
Inspektionen för vård och omsorg ska underrätta  Försäkringskassan och berörda kommuner när inspektionen enligt 
26 g eller 26 i § lagen (1993:387) om stöd och service till  vissa funktionshindrade har beslutat att återkalla ett  tillstånd att bedriva verksamhet med personlig assistans eller  enligt 26 h § samma lag tillfälligt förbjudit sådan  verksamhet. Förordning (2021:879).
Gallring
12 §
Handlingar som avses i 21 d § andra stycket och 23 d §  andra stycket lagen (1993:387) om stöd och service till vissa  funktionshindrade ska av hänsyn till forskningens behov  undantas från gallring i de kommuner och regioner som ingår i  Östergötlands, Gotlands och Västernorrlands län samt i  Göteborgs kommun. I landets övriga kommuner och regioner ska  sådana handlingar undantas från gallring när det gäller  personer födda den femte, femtonde och tjugofemte i varje  månad. Förordning (2019:1015).
Ytterligare föreskrifter
13 §
Socialstyrelsen får i fråga om verksamhet enligt 9 §
lagen (1993:387) om stöd och service till vissa funktionshindrade meddela föreskrifter till skydd för enskildas liv, personliga säkerhet eller hälsa.
Förordning (2009:1140).
13 a §
Socialstyrelsen får meddela ytterligare föreskrifter om villkor för tillstånd enligt 23 § lagen
(1993:387) om stöd och service till vissa funktionshindrade. Förordning (2013:279).
14 §
Socialstyrelsen får meddela ytterligare föreskrifter om verkställigheten av lagen (1993:387) om stöd och service till vissa funktionshindrade och lagen (1993:388) om införande av lagen (1993:387) om stöd och service till vissa funktionshindrade samt föreskrifter om verkställigheten av denna förordning. Förordning (2013:181).
15 §
Inspektionen för vård och omsorg får meddela  ytterligare föreskrifter om förfarandet vid anmälningar och  ansökningar enligt 23 § lagen (1993:387) om stöd och service  till vissa funktionshindrade samt vid betalning av avgift vid  sådana ansökningar.
Inspektionen för vård och omsorg får även meddela  föreskrifter om förfarandet vid anmälningar och  rapporteringar enligt 24 f, 28 f och 28 g §§ lagen om stöd  och service till vissa funktionshindrade och enligt 10 §  andra stycket denna förordning. Förordning (2018:1571).
Övergångsbestämmelser
2024:1063
1. Denna förordning träder i kraft den 1 januari 2025.
2. Äldre bestämmelser gäller fortfarande för personlig  assistans som avser tid före ikraftträdandet.
Bilaga
Barnets ålder   Föräldraavdrag för    Föräldraavdrag för andra
(år)            grundläggande behov   personliga behov
(timmar per dygn som  (timmar per dygn som
personlig assistans   personlig assistans
lämnas)               lämnas)
0	        6	              0
1-6	        1,25	              0,25
7-11	        0,5	              0,5
12-17	        0                     0,5
Förordning (2024:1063).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.