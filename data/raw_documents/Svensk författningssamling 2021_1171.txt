Title: Lag (2021:1171) om behandling av personuppgifter vid Försvarsmakten
SFS Number: Svensk författningssamling 2021:1171
URL: https://www.riksdagen.se/sv/dokument-och-lagar/dokument/svensk-forfattningssamling/lag-20211171-om-behandling-av-personuppgifter_sfs-2021-1171/
Source Link: http://rkrattsbaser.gov.se/sfst?bet=2021:1171
Amendment Register Link: http://rkrattsbaser.gov.se/sfsr?bet=2021:1171
Ministry/Authority: Försvarsdepartementet
Issued: 2021-12-02
Metadata: {"Utfärdad": "2021-12-02", "Ändrad": "t.o.m. SFS 2022:693"}

==================================================

Lag (2021:1171) om behandling av personuppgifter vid Försvarsmakten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1171
Departement/myndighet
:   
Försvarsdepartementet
Utfärdad
:   
2021-12-02
Ändrad
:   
t.o.m. SFS 2022:693
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Behandling av personuppgifter
3 kap. Gemensamt tillgängliga personuppgifter
4 kap. Skyldigheter som personuppgiftsansvarig
5 kap. Enskildas rättigheter
6 kap. Tillsyn
7 kap. Skadestånd och överklagande
Övergångsbestämmelser
1 kap. Allmänna bestämmelser
Syftet med lagen
1 §
Syftet med denna lag är att säkerställa att Försvarsmakten  kan behandla personuppgifter på ett ändamålsenligt sätt och  att skydda fysiska personers grundläggande fri- och  rättigheter i samband med sådan behandling.
Lagens tillämpningsområde
2 §
Denna lag gäller vid Försvarsmaktens behandling av  personuppgifter i verksamhet som rör Sveriges försvar och  säkerhet samt internationellt försvars- och  säkerhetssamarbete.
3 §
Lagen gäller vid sådan behandling av personuppgifter som  är helt eller delvis automatiserad. Den gäller också  personuppgifter som ingår i eller är avsedda att ingå i en  strukturerad samling av personuppgifter som är tillgängliga  för sökning eller sammanställning enligt särskilda kriterier.
4 §
Vid behandling av personuppgifter enligt denna lag gäller  inte Europaparlamentets och rådets förordning (EU) 2016/679 av  den 27 april 2016 om skydd för fysiska personer med avseende  på behandling av personuppgifter och om det fria flödet av  sådana uppgifter och om upphävande av direktiv 95/46/EG 
(allmän dataskyddsförordning) och inte heller lagen (2018:218)  med kompletterande bestämmelser till EU:s  dataskyddsförordning.
Ord och uttryck i lagen
5 §
I denna lag används följande ord och uttryck.
Ord och uttryck         Betydelse
Behandling av
personuppgifter	        En åtgärd eller en kombination av
åtgärder som vidtas i fråga om
personuppgifter eller uppsättningar av
personuppgifter, oavsett om det görs
automatiserat eller inte, t.ex.
insamling, registrering, organisering,
strukturering, lagring, bearbetning
eller ändring, framtagning, läsning,
användning, utlämnande, spridning eller
tillhandahållande på annat sätt,
justering, sammanföring, begränsning,
radering eller förstöring.
Biometriska uppgifter	Personuppgifter som rör en persons
fysiska, fysiologiska eller
beteendemässiga kännetecken, som tagits
fram genom särskild teknisk behandling
och som möjliggör eller bekräftar
identifiering av personen i fråga.
Dataskyddsombud	        En fysisk person som utses av den
personuppgiftsansvarige för att
självständigt kontrollera att
personuppgifter behandlas
författningsenligt och på ett korrekt
sätt.
Genetiska uppgifter	Personuppgifter som rör en persons
nedärvda eller förvärvade genetiska
kännetecken och som framför allt härrör
från analys av ett spår av eller ett
biologiskt prov från personen i fråga.
Mottagare	        Den till vilken personuppgifter lämnas
ut, med undantag av en myndighet som
med stöd av författning utövar tillsyn,
kontroll eller revision.
Personuppgift	        Varje upplysning om en identifierad
eller identifierbar fysisk person som
är i livet.
Personuppgiftsansvarig	Den som ensam eller tillsammans med
andra bestämmer ändamålen med och
medlen för behandlingen av
personuppgifter.
Personuppgiftsbiträde	Den som behandlar personuppgifter för
den personuppgiftsansvariges räkning.
Registrerad	        Den fysiska person som personuppgiften
gäller.
Tredje part	        Någon annan än
- den registrerade,
- den personuppgiftsansvarige,
- dataskyddsombudet,
- personuppgiftsbiträdet, och
- sådana personer som under den
personuppgiftsansvariges eller
personuppgiftsbiträdets direkta ansvar
har rätt att behandla personuppgifter.
Uppgiftssamling	        En samling med uppgifter som med hjälp
av automatiserad behandling är
gemensamt tillgängliga.
Personuppgiftsansvar
6 §
Försvarsmakten är personuppgiftsansvarig för all  behandling av personuppgifter som myndigheten utför, som  utförs under myndighetens ledning eller på dess vägnar.
2 kap. Behandling av personuppgifter
Grundläggande krav på behandlingen
Krav på ändamål
1 §
Personuppgifter får bara behandlas för särskilda,  uttryckligt angivna och berättigade ändamål.
Personuppgifter får inte behandlas för något ändamål som är  oförenligt med det ändamål som de ursprungligen behandlades  för.
Försvar och säkerhet
2 §
Försvarsmakten får behandla personuppgifter om det är  nödvändigt för att planera, förbereda och genomföra verksamhet  som rör
1. Sveriges försvar och säkerhet, eller
2. internationellt försvars- och säkerhetssamarbete.
Försvarsmaktens uppgift att bedriva sådan verksamhet som anges  i första stycket ska följa av lag, förordning, kollektivavtal  eller annat avtal, eller ett särskilt beslut där regeringen  har gett myndigheten i uppdrag att utföra uppgiften.
För Försvarsmaktens behandling av personuppgifter i  myndighetens försvarsunderrättelseverksamhet och militära  säkerhetstjänst gäller i stället 3-8 §§.
Försvarsunderrättelseverksamhet
3 §
Personuppgifter får behandlas i Försvarsmaktens  försvarsunderrättelseverksamhet om det är nödvändigt för att  bedriva den verksamhet som anges i lagen (2000:130) om  försvarsunderrättelseverksamhet.
4 §
De personuppgifter som Försvarsmakten har fått tillgång  till i myndighetens försvarsunderrättelseverksamhet får  fortsätta behandlas i den verksamheten, om det behövs för att  fullgöra den.
Första stycket gäller endast om inte något annat följer av  denna lag eller en förordning som regeringen har meddelat i  anslutning till lagen.
Militär säkerhetstjänst
5 §
Personuppgifter får behandlas i Försvarsmaktens militära  säkerhetstjänst för att upptäcka, förebygga och avvärja  säkerhetshotande verksamhet som riktas mot Försvarsmakten och  dess säkerhetsintressen, om det är nödvändigt för att
1. klarlägga verksamhet som innefattar hot mot Sveriges  säkerhet, eller
2. vidta åtgärder som hindrar eller försvårar säkerhetshotande  verksamhet.
6 §
Personuppgifter får behandlas för de ändamål som anges i 
5 § endast om
1. personuppgifterna är nödvändiga för att kartlägga  verksamhet som innefattar brott som kan hota Sveriges säkerhet  eller terroristbrott enligt 4 § terroristbrottslagen 
(2022:666) eller enligt motsvarande äldre föreskrifter,
2. personuppgifterna är nödvändiga för att kartlägga  underrättelseverksamhet som riktas mot Försvarsmakten och dess  säkerhetsintressen,
3. personuppgifterna är nödvändiga för att kartlägga annan  säkerhetshotande verksamhet än som avses i 1 och som  innefattar brott eller åsidosättande av skyldigheter i  anställning hos Försvarsmakten, och det finns särskilda skäl  till att uppgiften ska behandlas,
4. personuppgifterna är nödvändiga för att bedöma om en person  som har lämnat uppgifter om säkerhetshotande verksamhet är  trovärdig, eller
5. personuppgifterna är nödvändiga för att genomföra  säkerhetsprövning enligt säkerhetsskyddslagen (2018:585) eller  för att utföra en uppgift som rör säkerhetsskydd.
Lag (2022:693)
.
7 §
Personuppgifter som behandlas enligt 6 § ska förses med  upplysning om på vilken av de angivna grunderna uppgiften  behandlas.
Om behandlingen av en personuppgift motiveras av något annat  än ett antagande om att en person har utövat eller kommer att  utöva brottslig verksamhet ska det särskilt anges att personen  inte är misstänkt för brottslig verksamhet, om det inte på  annat sätt klart framgår att en sådan misstanke inte finns.  Uppgifter om en person som inte heller kan antas ha utövat  eller komma att utöva annan säkerhetshotande verksamhet ska  förses med en särskild upplysning om detta, om det inte på  annat sätt klart framgår att ett sådant antagande inte finns.
Personuppgifter som behandlas enligt 6 § 1, 2 eller 3 ska i  förekommande fall förses med en upplysning om  uppgiftslämnarens trovärdighet och uppgifternas riktighet i  sak.
8 §
Trots 6 § får personuppgifter som ingår i eller har  uppkommit i samband med användning av totalförsvarets  telekommunikations- och informationssystem behandlas för att  förhindra obehörig insyn i och påverkan på dessa system. Det  gäller även sådana uppgifter som avses i 15, 16, 18 och 19 §§.  Behandling som särskilt syftar till att identifiera en person  får dock endast utföras om bestämmelserna i 6 § 1, 2 eller 3  tillämpas.
Försvarsmakten ska föra en förteckning över de behandlingar  som särskilt syftar till att identifiera en person och de  uppgifter som har utgjort anledningen till behandlingen.
Övriga ändamål
9 §
Försvarsmakten får behandla personuppgifter om det är  nödvändigt för diarieföring, arkivering, handläggning av ett  ärende eller för att utföra annan liknande uppgift som  myndigheten har.
10 §
Försvarsmakten får behandla personuppgifter som utgör  allmänt tillgänglig information om det är nödvändigt för den  verksamhet som anges i 2, 3 och 5 §§.
11 §
Försvarsmakten får behandla personuppgifter för  vetenskapliga, statistiska eller historiska ändamål inom denna  lags tillämpningsområde.
12 §
Försvarsmakten får behandla personuppgifter om  lagöverträdelser om det är nödvändigt för myndighetens  verksamhet.
Författningsenlig och korrekt behandling
13 §
Personuppgifter ska behandlas författningsenligt och på  ett korrekt sätt.
Personuppgifternas kvalitet
14 §
Personuppgifter som behandlas ska vara riktiga och, om  det är nödvändigt, uppdaterade. Personuppgifterna ska vara  adekvata och relevanta i förhållande till ändamålen med  behandlingen.
Uppgifter som beskriver en persons utseende ska utformas på  ett objektivt sätt med respekt för människovärdet.
Fler personuppgifter får inte behandlas än vad som är  nödvändigt med hänsyn till ändamålen med behandlingen.
Känsliga personuppgifter
15 §
Personuppgifter som avslöjar ras, etniskt ursprung,  politiska åsikter, religiös eller filosofisk övertygelse eller  medlemskap i fackförening eller som rör hälsa, sexualliv eller  sexuell läggning får inte behandlas.
När personuppgifter behandlas får de dock kompletteras med  sådana uppgifter som avses i första stycket, om det är absolut  nödvändigt med hänsyn till ändamålen med behandlingen.
16 §
Biometriska uppgifter får behandlas om det är absolut  nödvändigt med hänsyn till ändamålen med behandlingen.
Genetiska uppgifter får inte behandlas.
17 §
Vid sökning får personuppgifter som avslöjar ras, etniskt  ursprung, politiska åsikter, religiös eller filosofisk  övertygelse eller medlemskap i fackförening eller som rör  hälsa, sexualliv eller sexuell läggning användas som  sökbegrepp om det är absolut nödvändigt med hänsyn till  ändamålen med behandlingen. Detsamma gäller biometriska  uppgifter.
Personnummer och samordningsnummer
18 §
Uppgifter om personnummer eller samordningsnummer får  behandlas bara när det är klart motiverat med hänsyn till
1. ändamålen med behandlingen,
2. vikten av en säker identifiering, eller
3. något annat beaktansvärt skäl.
Om den registrerade har lämnat sitt samtycke eller  offentliggjort personuppgifterna
19 §
Trots 15, 16 och 18 §§ får andra personuppgifter än  genetiska uppgifter behandlas, om den registrerade har lämnat  sitt uttryckliga samtycke eller på ett tydligt sätt har  offentliggjort uppgifterna.
Behandling av personuppgifter i vissa fall
20 §
Hantering av information som innebär behandling av  personuppgifter ska inte anses oförenlig med bestämmelserna i 
1-3, 5, 6, 8, 10, 12-16 och 18 §§ i det skede av behandlingen  då det inte har kunnat fastställas vilka personuppgifter som  informationen innehåller.
Längsta tid som personuppgifter får behandlas
21 §
Personuppgifter får inte behandlas under längre tid än  vad som behövs med hänsyn till ändamålen med behandlingen.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  att personuppgifter får behandlas under endast viss tid eller  fortsätta behandlas för arkivändamål av allmänt intresse eller  för vetenskapliga, statistiska eller historiska ändamål.
Regeringen eller den myndighet som regeringen bestämmer får  också besluta om sådan behandling i ett enskilt fall.
Överföring av personuppgifter till en mottagare utomlands
22 §
Personuppgifter som behandlas med stöd av denna lag får  föras över till ett annat land eller en internationell  organisation endast om sekretess inte hindrar det och det är  nödvändigt för att Försvarsmakten ska kunna fullgöra sina  uppgifter inom ramen för det internationella försvars- och  säkerhetssamarbetet.
Regeringen kan med stöd av 8 kap. 7 § regeringsformen meddela  föreskrifter om att överföring får ske även i andra fall om  det är nödvändigt för verksamheten vid Försvarsmakten.
Regeringen får också besluta om sådan överföring i ett enskilt  fall.
Utlämnande av personuppgifter
23 §
Personuppgifter får lämnas ut elektroniskt på annat sätt  än genom direktåtkomst, om det inte är olämpligt.
Regeringen kan med stöd av 8 kap. 7 § regeringsformen meddela  föreskrifter om begränsning av möjligheten att lämna ut  personuppgifter elektroniskt på annat sätt än genom  direktåtkomst.
3 kap. Gemensamt tillgängliga personuppgifter
Personuppgifter som får göras gemensamt tillgängliga
1 §
Personuppgifter får göras gemensamt tillgängliga om det  behövs för något av de ändamål som anges i 2 kap. Med att göra  personuppgifter gemensamt tillgängliga avses inte att endast  ett fåtal personer får tillgång till uppgifterna.
Regeringen eller den myndighet som regeringen bestämmer kan  med stöd av 8 kap. 7 § regeringsformen meddela föreskrifter om  vilka uppgiftssamlingar som får finnas och vilka uppgifter som  får behandlas i respektive uppgiftssamling.
Regeringen eller den myndighet som regeringen bestämmer får  också besluta om uppgiftssamlingar i ett enskilt fall.
Direktåtkomst
2 §
Totalförsvarets plikt- och prövningsverk får medges  direktåtkomst till personuppgifter som rör Försvarsmaktens  personalförsörjning och krigsorganisation och som har gjorts  gemensamt tillgängliga inom Försvarsmakten.
Totalförsvarets plikt- och prövningsverk har rätt att vid  direktåtkomst ta del av de personuppgifter som omfattas av  åtkomsten.
3 §
Säkerhetspolisen och Försvarets radioanstalt får medges  direktåtkomst till personuppgifter som utgör  bearbetningsunderlag och analysresultat inom  försvarsunderrättelseverksamheten och som finns i  uppgiftssamlingar.
Säkerhetspolisen och Försvarets radioanstalt har rätt att vid  direktåtkomst ta del av de personuppgifter som omfattas av  åtkomsten.
4 §
Om det behövs för samarbetet mot terrorism eller vid  svenskt deltagande i annat internationellt underrättelse- och  säkerhetssamarbete, får en utländsk underrättelse- eller  säkerhetstjänst medges direktåtkomst till personuppgifter som  behandlas med stöd av 2 kap. 3 § och som finns i  uppgiftssamlingar.
Första stycket gäller enbart i den utsträckning som sådan  direktåtkomst följer av lag eller förordning eller om  regeringen har beslutat om den i ett enskilt fall.
5 §
Om det behövs för samarbetet mot säkerhetshotande  verksamhet som riktas mot Försvarsmakten och dess  säkerhetsintressen, får en utländsk underrättelse- eller  säkerhetstjänst medges direktåtkomst till personuppgifter som  behandlas med stöd av 2 kap. 5 § och som finns i  uppgiftssamlingar.
Första stycket gäller enbart i den utsträckning som sådan  direktåtkomst följer av lag eller förordning eller om  regeringen har beslutat om den i ett enskilt fall.
Direktåtkomst i andra fall
6 §
Regeringen kan med stöd av 8 kap. 7 § regeringsformen  meddela föreskrifter om direktåtkomst till gemensamt  tillgängliga uppgifter eller uppgiftssamlingar i andra fall än  de som anges i 2-5 §§.
Regeringen får också besluta om detta i ett enskilt fall.
Omfattningen av direktåtkomsten
7 §
Regeringen eller den myndighet som regeringen bestämmer  kan med stöd av 8 kap. 7 § regeringsformen meddela  föreskrifter om omfattningen av direktåtkomsten och om  behörighet och säkerhet vid sådan åtkomst.
Regeringen får också besluta om detta i ett enskilt fall.
4 kap. Skyldigheter som personuppgiftsansvarig
Åtgärder för att säkerställa författningsenlig behandling
1 §
Försvarsmakten ska, genom lämpliga tekniska och  organisatoriska åtgärder, säkerställa att behandlingen av  personuppgifter är författningsenlig och att de registrerades  rättigheter skyddas.
2 §
Tillgången till personuppgifter ska begränsas till vad var  och en behöver för att kunna fullgöra sina arbetsuppgifter.
Säkerheten för personuppgifter
3 §
Försvarsmakten ska vidta lämpliga tekniska och  organisatoriska åtgärder för att skydda de personuppgifter som  behandlas. Åtgärderna ska särskilt avse skydd mot obehörig  eller otillåten behandling eller förstöring och mot förlust  eller annan oavsiktlig skada.
Dataskyddsombud
4 §
Försvarsmakten ska inom myndigheten utse ett eller flera  dataskyddsombud och anmäla till tillsynsmyndigheten när  dataskyddsombud utses och entledigas.
5 §
Ett dataskyddsombud ska
1. självständigt kontrollera att Försvarsmakten behandlar  personuppgifter författningsenligt och på ett korrekt sätt  och i övrigt fullgör sina skyldigheter,
2. informera och ge råd till Försvarsmakten och till dem som  behandlar personuppgifter under myndighetens ledning om deras  skyldigheter vid behandling av personuppgifter,
3. vara kontaktpunkt för enskilda i frågor som rör  Försvarsmaktens behandling av personuppgifter, och
4. vid behov söka vägledning av tillsynsmyndigheten.
Personuppgiftsbiträden
6 §
Försvarsmakten får, om det är lämpligt, anlita  personuppgiftsbiträden för behandling av personuppgifter på  Försvarsmaktens vägnar. Innan ett personuppgiftsbiträde  anlitas, ska Försvarsmakten försäkra sig om att biträdet  kommer att vidta de lämpliga tekniska och organisatoriska  åtgärder som krävs för att behandlingen av personuppgifter ska  vara författningsenlig och för att skydda registrerades  rättigheter.
7 §
Personuppgiftsbiträdets behandling av personuppgifter ska  regleras i ett skriftligt avtal eller annan skriftlig  överenskommelse.
8 §
Ett personuppgiftsbiträde får inte anlita ett annat  personuppgiftsbiträde utan skriftligt tillstånd av  Försvarsmakten.
9 §
Ett personuppgiftsbiträde eller den eller de personer som  arbetar under biträdets eller Försvarsmaktens ledning ska  behandla personuppgifter i enlighet med instruktioner från  Försvarsmakten.
Om ett personuppgiftsbiträde, i strid med Försvarsmaktens  instruktioner, bestämmer ändamålen med och medlen för  behandlingen, ska biträdet anses vara personuppgiftsansvarig  enligt denna lag för den behandlingen.
10 §
Försvarsmaktens skyldigheter enligt 2 och 3 §§ gäller  även för personuppgiftsbiträden som Försvarsmakten anlitar.
5 kap. Enskildas rättigheter
Rätten till information
Allmän information
1 §
Försvarsmakten ska göra följande information allmänt  tillgänglig:
1. myndighetens identitet och kontaktuppgifter,
2. uppgifter om dataskyddsombudet,
3. kategorier av ändamål för behandlingen av personuppgifter,
4. rätten enligt 3 § att begära att få information om  behandlingen av personuppgifter och att få del av dem, och
5. rätten att begära rättelse, radering eller begränsning av  behandlingen enligt 6 §.
Information som ska lämnas om personuppgifterna samlas in från  den som uppgifterna avser
2 §
Om personuppgifter samlas in från den som uppgifterna  avser ska Försvarsmakten, när myndigheten får  personuppgifterna, på eget initiativ lämna följande  information till den registrerade:
1. uppgift om att det är Försvarsmakten som är  personuppgiftsansvarig för behandlingen,
2. uppgift om ändamålen med behandlingen, och
3. all övrig information som behövs för att den registrerade  ska kunna ta till vara sina rättigheter i samband med  behandlingen, såsom information om uppgifternas mottagare, om  skyldighet att lämna uppgifter och om rätten att ansöka om  information och få rättelse.
Information som ska lämnas efter begäran
3 §
Försvarsmakten är skyldig att en gång per kalenderår till  den som begär det lämna skriftligt besked om huruvida  personuppgifter som rör honom eller henne behandlas. Om sådana  uppgifter behandlas ska sökanden få del av dem och få följande  skriftliga information:
1. vilka personuppgifter om den sökande som behandlas,
2. varifrån personuppgifterna kommer,
3. ändamålen med behandlingen,
4. mottagare eller kategorier av mottagare av  personuppgifterna, även i annat land eller internationella  organisationer,
5. hur länge personuppgifterna får behandlas eller, om det  inte är möjligt att ange, kriterierna för att fastställa det,  och
6. rätten att begära rättelse, radering eller begränsning av  behandlingen enligt 6 §.
Ett utlämnande av personuppgifter enligt första stycket  behöver inte omfatta sådana personuppgifter som sökanden har  tagit del av, om inte han eller hon begär det. Det ska dock  framgå av informationen att personuppgifterna i fråga  behandlas.
En ansökan om information enligt första stycket ska göras  skriftligen hos Försvarsmakten och vara undertecknad av den  sökande själv. Informationen ska lämnas inom en månad från det  att ansökan gjordes. Om det finns särskilda skäl för det, får  information dock lämnas senast fyra månader efter det att  ansökan gjordes.
Begränsning av rätten till information
4 §
Informationsskyldigheten enligt 2 och 3 §§ gäller inte i  den utsträckning sekretess hindrar att uppgifterna lämnas ut.
Om det gäller sekretess är Försvarsmakten inte skyldig att  redovisa skälen för ett beslut enligt första stycket eller ett  beslut i fråga om rättelse, radering eller begränsning av  behandlingen enligt 6 §.
5 §
Informationsskyldigheten enligt 2 och 3 §§ gäller inte  personuppgifter i löpande text som inte fått sin slutliga  utformning när begäran gjordes eller som utgör en  minnesanteckning eller liknande.
Informationsskyldigheten gäller dock om uppgifterna
1. har lämnats ut till tredje part, med undantag för en  myndighet som med stöd av författning utövar tillsyn, kontroll  eller revision,
2. behandlas enbart för statistiska ändamål eller arkivändamål  av allmänt intresse, eller
3. har behandlats under längre tid än ett år i löpande text  som inte har fått sin slutliga utformning.
Rätten till rättelse, radering och begränsning av behandlingen
6 §
Försvarsmakten ska på begäran av den registrerade snarast  rätta, radera eller begränsa behandlingen av sådana  personuppgifter som inte har behandlats i enlighet med denna  lag eller föreskrifter som har meddelats med stöd av lagen.
Om uppgifterna har lämnats ut till tredje part ska denne  underrättas om en åtgärd enligt första stycket, om den  registrerade begär det eller om en mera betydande skada eller  olägenhet för den registrerade skulle kunna undvikas genom en  underrättelse.
Någon underrättelse behöver dock inte lämnas, om sekretess  hindrar det eller detta är omöjligt eller skulle innebära en  oproportionerligt stor arbetsinsats.
Avgiftsfri information
7 §
Information enligt 1 och 2 §§ och information och  uppgifter enligt 3 § ska lämnas utan avgift.
6 kap. Tillsyn
Tillsyn över personuppgiftsbehandlingen
1 §
Den myndighet som regeringen bestämmer utövar tillsyn över  Försvarsmaktens behandling av personuppgifter enligt denna  lag, enligt föreskrifter som har meddelats i anslutning till  lagen och enligt beslut med stöd av lagen.
Tillsynsmyndigheten ska, när det är motiverat, ge råd och stöd  till Försvarsmakten och personuppgiftsbiträden i frågor som  gäller deras skyldigheter enligt lag eller annan författning.
Tillsynsmyndighetens befogenheter
Undersökningsbefogenheter
2 §
Tillsynsmyndigheten har rätt att av Försvarsmakten eller  av ett personuppgiftsbiträde på begäran få
1. tillgång till personuppgifter som behandlas,
2. upplysningar om och dokumentation av behandlingen av  personuppgifter och säkerhets- och skyddsåtgärder,
3. tillträde till sådana lokaler som har anknytning till  behandling av personuppgifter och tillgång till utrustning och  andra medel för behandling av personuppgifter, och
4. den hjälp och annan information som behövs för tillsynen.
Förebyggande befogenheter
3 §
Om tillsynsmyndigheten bedömer att det finns risk för att  personuppgifter kan komma att behandlas i strid med lag eller  annan författning, ska myndigheten genom råd, rekommendationer  eller påpekanden försöka förmå Försvarsmakten eller  personuppgiftsbiträdet att vidta åtgärder för att motverka den  risken.
Tillsynsmyndigheten får besluta om en skriftlig varning, om en  planerad behandling av personuppgifter riskerar att strida mot  lag eller annan författning. Detsamma gäller om en pågående  behandling riskerar att strida mot lag eller annan  författning.
Korrigerande befogenheter
4 §
Om tillsynsmyndigheten konstaterar att personuppgifter  behandlas i strid med lag eller annan författning, eller att  Försvarsmakten eller ett personuppgiftsbiträde på annat sätt  inte fullgör sina skyldigheter, får tillsynsmyndigheten
1. genom sådana åtgärder som anges i 3 § första stycket  försöka förmå Försvarsmakten eller personuppgiftsbiträdet att  vidta åtgärder för att behandlingen ska bli författningsenlig  eller för att fullgöra andra skyldigheter, eller
2. besluta att förelägga Försvarsmakten eller  personuppgiftsbiträdet att vidta åtgärder för att behandlingen  ska bli författningsenlig eller för att fullgöra andra  skyldigheter.
Av ett beslut om föreläggande ska det framgå när föreläggandet  senast ska ha följts och, om det är lämpligt, vilka åtgärder  som ska vidtas.
7 kap. Skadestånd och överklagande
Skadestånd
1 §
Den personuppgiftsansvarige ska ersätta den registrerade  för den skada och kränkning av den personliga integriteten som  orsakats av behandling av personuppgifter i strid med denna  lag, föreskrifter som har meddelats i anslutning till lagen  eller beslut med stöd av lagen.
Ersättningsskyldigheten kan, i den utsträckning det är  skäligt, jämkas om den personuppgiftsansvarige visar att felet  inte berodde på denne.
Överklagande
Överklagande av Försvarsmaktens beslut
2 §
Försvarsmaktens beslut enligt 5 kap. 2 och 3 §§ att inte  lämna information och beslut enligt 5 kap. 6 § i fråga om  rättelse, radering, begränsning av behandlingen eller  underrättelse till tredje part, får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Överklagande av tillsynsmyndighetens beslut
3 §
Tillsynsmyndighetens beslut om föreläggande enligt 6 kap. 
4 § första stycket 2 får överklagas till allmän  förvaltningsdomstol. När ett beslut överklagas är  tillsynsmyndigheten motpart i domstolen.
Prövningstillstånd krävs vid överklagande till kammarrätten.
Överklagandeförbud
4 §
Andra beslut enligt denna lag än de som anges i 2 och 3 §§  får inte överklagas.
Övergångsbestämmelser
2021:1171
1. Denna lag träder i kraft den 1 januari 2022.
2. Genom lagen upphävs lagen (2007:258) om behandling av  personuppgifter i Försvarsmaktens  försvarsunderrättelseverksamhet och militära säkerhetstjänst.
3. Äldre föreskrifter gäller fortfarande för överklagande av  beslut som har meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.