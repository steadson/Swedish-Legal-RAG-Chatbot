Title: Förordning (2018:111) om statsbidrag till kommuner med svag bostadsmarknad
SFS Number: Svensk författningssamling 2018:111
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2018111-om-statsbidrag-till-kommuner_sfs-2018-111/
Source Link: http://rkrattsbaser.gov.se/sfst?bet=2018:111
Amendment Register Link: http://rkrattsbaser.gov.se/sfsr?bet=2018:111
Ministry/Authority: Landsbygds- och infrastrukturdepartementet BB
Issued: 2018-02-22
Metadata: {"Utfärdad": "2018-02-22", "Ändrad": "t.o.m. SFS 2024:284"}

==================================================

Förordning (2018:111) om statsbidrag till kommuner med svag bostadsmarknad
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:111
Departement/myndighet
:   
Landsbygds- och infrastrukturdepartementet BB
Utfärdad
:   
2018-02-22
Ändrad
:   
t.o.m. SFS 2024:284
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  som Boverket får lämna till kommuner med svag bostadsmarknad  för stöd till
1. undsättning eller omstrukturering av kommunala  bostadsföretag i ekonomiska svårigheter, och
2. företag som tillhandahåller bostadstjänster av allmänt  ekonomiskt intresse.
Bidrag får lämnas i mån av tillgång på medel.
2 §
Denna förordning är meddelad med stöd av 8 kap. 7 §  regeringsformen.
3 §
I denna förordning avses med
svag bostadsmarknad: en marknad där efterfrågan på bostäder  påverkas påtagligt av en varaktigt vikande arbetsmarknad, en  varaktigt minskande befolkning, en förändrad  befolkningsstruktur eller låga inkomster hos kommuninvånarna,  och
kommunala bostadsföretag: företag i vilket en eller flera  kommuner direkt eller indirekt har ett bestämmande  inflytande, som huvudsakligen förvaltar fastigheter i vilka  bostadslägenheter upplåts med hyresrätt och som inte bedrivs  i förvaltningsform.
Förutsättningar för bidrag
4 §
Bidrag får lämnas till en kommun med svag bostadsmarknad  för stöd till undsättning eller omstrukturering av kommunala  bostadsföretag i ekonomiska svårigheter om stödet godkänts av  Europeiska kommissionen.
5 §
Bidrag får lämnas till en kommun med svag bostadsmarknad  för stöd till företag som tillhandahåller bostadstjänster av  allmänt ekonomiskt intresse i enlighet med kommissionens  förordning (EU) 2023/2832 av den 13 december 2023 om  tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse  som beviljas företag som tillhandahåller tjänster av allmänt  ekonomiskt intresse. Förordning (2024:284).
6 §
Om det inte finns förutsättningar för bidrag enligt 5 §,  får bidrag lämnas till en kommun med svag bostadsmarknad för  stöd till företag som tillhandahåller bostadstjänster av  allmänt ekonomiskt intresse i enlighet med kommissionens  beslut av den 20 december 2011 om tillämpningen av artikel 
106.2 i fördraget om Europeiska unionens funktionssätt på  statligt stöd i form av ersättning för allmännyttiga tjänster  som beviljas vissa företag som fått i uppdrag att  tillhandahålla tjänster av allmänt ekonomiskt intresse 
(2012/21/EU).
7 §
Bidrag enligt 5 eller 6 § får inte lämnas för stöd som  avser nybyggnation av bostäder.
8 §
Bidrag får lämnas endast om det vid en samlad bedömning  av kommunens ekonomi framgår att kommunen inte kan bära  kostnaden för stödet och att andra åtgärder inte är  tillräckliga.
9 §
Ett bidrag ska utformas på ett sådant sätt att statens  kostnader hålls så låga som möjligt.
Ansökan om bidrag
10 §
Boverket prövar frågor om bidrag enligt denna  förordning.
11 §
En ansökan om bidrag ska vara skriftlig och ges in till  Boverket.
12 §
En ansökan om bidrag ska innehålla följande uppgifter om  kommunen:
1. efterfrågan på bostäder,
2. arbetsmarknadens utveckling,
3. befolkningsutveckling,
4. demografisk utveckling, och
5. kommuninvånarnas genomsnittliga årsinkomst före skatt.
Till ansökan ska fogas
1. kommunens riktlinjer för bostadsförsörjning enligt 1 §  lagen (2000:1383) om kommunernas bostadsförsörjningsansvar,
2. en redogörelse för de finansiella förutsättningarna för  kommunen och det företag som ska ta emot stödet, och
3. de övriga uppgifter som behövs för prövningen av  ansökan.
13 §
En ansökan om bidrag enligt 4 § ska utöver det  som anges i 12 § innehålla en hänvisning till kommissionens  beslut.
14 §
En ansökan om bidrag enligt 5 § ska utöver det som anges  i 12 § innehålla
1. en beskrivning av den bostadstjänst av allmänt ekonomiskt  intresse som stödet avser,
2. en redogörelse för allt annat stöd av mindre betydelse som  det företag som omfattas av ansökan fått under den senaste  treårsperioden, och
3. uppgifter om stöd som företaget tidigare ansökt om eller  beviljats och som avser samma stödberättigande kostnader som  det stöd som omfattas av ansökan om bidrag.  Förordning (2024:284).
15 §
En ansökan om bidrag enligt 6 § ska utöver det som anges  i 12 § innehålla
1. en beskrivning av den bostadstjänst av allmänt ekonomiskt  intresse som stödet avser,
2. de uppgifter om tilldelning som följer av artikel 4 i  kommissionens beslut 2012/21/EU, och
3. en uppgift om nettokostnad beräknad enligt artikel 5.1-5.9  i kommissionens beslut 2012/21/EU.
Beslut om bidrag
16 §
Ett beslut om bidrag ska förenas med de villkor som  krävs för att syftet med bidraget ska tillgodoses. Villkoren  ska framgå av beslutet.
I 17-19 §§ finns ytterligare villkor för bidrag enligt 4, 5  eller 6 §.
17 §
För bidrag enligt 4 § gäller som villkor att  kommissionens beslut följs.
18 §
För bidrag enligt 5 § gäller som villkor att kommunen  innan stödet beviljas
1. lämnar de upplysningar till stödmottagaren som framgår av  artikel 7.4 i förordning (EU) 2023/2832, och
2. kontrollerar att det sammanlagda stödet av mindre betydelse  inte överskrider det tak som följer av artikel 3.2 i  förordning (EU) 2023/2832. Förordning (2024:284).
19 §
För bidrag enligt 6 § gäller som villkor att kommunen
1. följer bestämmelserna om kontroll av överkompensation i  artikel 6 i kommissionens beslut 2012/21/EU och betalar  tillbaka ett bidrag för ett stöd som kommunen återkrävt  enligt den artikeln,
2. offentliggör den information som avses i artikel 7 i  kommissionens beslut 2012/21/EU, och
3. bevarar de uppgifter som avses i artikel 8 i kommissionens  beslut 2012/21/EU.
Hinder mot att betala ut ett bidrag
20 §
Boverket ska besluta att ett bidrag helt eller delvis  inte ska betalas ut om
1. den kommun som har ansökt om bidraget genom att lämna  oriktiga uppgifter har förorsakat att bidraget beviljats  felaktigt eller med för högt belopp,
2. bidraget av något annat skäl har beviljats felaktigt eller  med för högt belopp och den mottagande kommunen borde ha  insett detta, eller
3. ett villkor för bidraget inte har följts.
Återbetalning och återkrav av bidrag
21 §
En kommun är återbetalningsskyldig om
1. det finns någon grund för det enligt 20 §, eller
2. bidraget helt eller delvis inte har utnyttjats eller  använts för det ändamål som det har beviljats för.
22 §
Om en kommun är återbetalningsskyldig enligt 21 §, ska  Boverket besluta att helt eller delvis kräva tillbaka  bidraget tillsammans med ränta. Kravet eller räntan får helt  eller delvis sättas ned om det finns särskilda skäl.
23 §
På bidrag som krävs tillbaka ska ränta betalas från och  med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Uppföljning och utvärdering av lämnat bidrag
24 §
Kommunen ska på Boverkets begäran lämna de uppgifter som  behövs för uppföljning eller utvärdering av den åtgärd som  bidrag har lämnats för. I detta ingår att lämna de uppgifter  som behövs för att Sverige ska kunna fullgöra de skyldigheter  som följer av artikel 9 i kommissionens beslut 2012/21/EU.
Offentliggörande, rapportering och registerföring
25 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
26 §
Boverket ska senast den 31 januari vartannat år, med  början 2020, lämna sådana uppgifter till regeringen som kan  behöva rapporteras till Europeiska kommissionen enligt  artikel 9 i kommissionens beslut 2012/21/EU.
Bemyndigande
27 §
Boverket får meddela föreskrifter om verkställigheten av  denna förordning.
Överklagande
28 §
Boverkets beslut enligt denna förordning får inte  överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.