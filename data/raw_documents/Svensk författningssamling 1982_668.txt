Title: Förordning (1982:668) om statliga myndigheters inhämtande av uppgifter från näringsidkare och kommuner
SFS Number: Svensk författningssamling 1982:668
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1982668-om-statliga-myndigheters_sfs-1982-668/
Source Link: http://rkrattsbaser.gov.se/sfst?bet=1982:668
Amendment Register Link: http://rkrattsbaser.gov.se/sfsr?bet=1982:668
Ministry/Authority: Finansdepartementet ESA
Issued: 1982-06-17
Metadata: {"Utfärdad": "1982-06-17"}

==================================================

Förordning (1982:668) om statliga myndigheters inhämtande av uppgifter från näringsidkare och kommuner
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:668
Departement/myndighet
:   
Finansdepartementet ESA
Utfärdad
:   
1982-06-17
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Bestämmelserna i denna förordning skall iakttas av de statliga  myndigheterna vid utformningen och utsändandet av blanketter som skall  användas huvudsakligen av näringsidkare eller kommuner för att lämna  uppgifter som myndigheterna begär. De gäller också då uppgifterna skall  lämnas på annat medium än blankett. Bestämmelserna gäller även när  myndighet uppdrar åt ett annat organ, statligt eller privat, att  genomföra en uppgiftsinsamling.
Vad som i denna förordning föreskrivs om statliga myndigheter avser inte  myndigheter under riksdagen och inte heller kommittéer eller särskilda  utredare enligt kommittéförordningen (1976:119).
2 §
De uppgifter som skall lämnas enligt en blankett skall vara utvalda  och definierade så att uppgiftslämnandet begränsas till den information  som behövs med hänsyn till ändamålet och så att uppgiftslämnandet  underlättas så långt möjligt.
3 §
Innan myndigheten beslutar om ett nytt formulär till blankett eller  om en icke obetydlig ändring i ett tidigare fastställt formulär, skall  myndigheten samråda med organisation eller annan som kan anses företräda  de näringsidkare och kommuner som skall lämna uppgifterna.
Om uppgifter skall inhämtas genom enkät till näringsidkare eller  kommuner, skall samråd också äga rum i fråga om urvalet av  uppgiftslämnare och tiden för enkätens genomförande.
Samråd får underlåtas om det är uppenbart obehövligt eller skulle stå i  strid med uppgiftsinhämtandets syfte. Samråd får också underlåtas om  tiden inte medger det.
4 §
Om myndigheten beslutar att inhämta uppgifter genom enkät till  näringsidkare eller kommuner, skall i beslutet anges
1. den bestämmelse, enligt vilken skyldighet att lämna uppgifterna  föreligger,
2. vilka slag av uppgiftslämnare som enkäten avser,
3. vad uppgiftslämnaren har att iaktta när enkäten besvaras,
4. vad uppgifterna skall användas till,
5. om samråd har förekommit enligt 3 § och, om så är fallet, med vem  samrådet har ägt rum.
Uppgift om beslutets innehåll skall tillställas var och en som anmodas  att lämna uppgifter. Om det inte föreligger någon skyldighet att lämna  uppgifterna, skall detta tydligt anges i enkäten.
5 §
Fristen för besvarande av en enkät till näringsidkare eller kommuner  skall vara minst tre veckor räknat från enkätens utsändande, om det inte  finns särskilda skäl för någon annan tidsfrist eller en annan tidsfrist  är föreskriven i lag eller förordning.
6 §
Hos myndigheten skall finnas en förteckning över myndighetens  planerade och beslutade enkäter till näringsidkare och kommuner.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.