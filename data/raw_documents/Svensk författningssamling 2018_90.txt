Title: Lag (2018:90) om insyn i finansiering av partier
SFS Number: Svensk författningssamling 2018:90
URL: https://www.riksdagen.se/sv/dokument-och-lagar/dokument/svensk-forfattningssamling/lag-201890-om-insyn-i-finansiering-av-partier_sfs-2018-90/
Source Link: http://rkrattsbaser.gov.se/sfst?bet=2018:90
Amendment Register Link: http://rkrattsbaser.gov.se/sfsr?bet=2018:90
Ministry/Authority: Justitiedepartementet L6
Issued: 2018-02-15
Metadata: {"Utfärdad": "2018-02-15", "Ändrad": "t.o.m. SFS 2019:982"}

==================================================

Lag (2018:90) om insyn i finansiering av partier
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:90
Departement/myndighet
:   
Justitiedepartementet L6
Utfärdad
:   
2018-02-15
Ändrad
:   
t.o.m. SFS 2019:982
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Syftet med lagen
1 §
Syftet med lagen är att trygga allmänhetens insyn i hur  partier, ledamöter i beslutande politiska församlingar och  ersättare för sådana ledamöter finansierar sin verksamhet.
Ord och uttryck i lagen
2 §
I lagen avses med
parti: ett parti som deltar eller har deltagit i val till  riksdagen, regionfullmäktige, kommunfullmäktige eller  Europaparlamentet,
ledamot: en ledamot av riksdagen, regionfullmäktige,  kommunfullmäktige eller Europaparlamentet,
ersättare för ledamot: en ersättare för en ledamot av  riksdagen, regionfullmäktige, kommunfullmäktige eller  Europaparlamentet,
bidrag: prestationer i form av pengar, varor, tjänster och  annat som har tagits emot helt eller delvis utan någon  motprestation med undantag för sedvanligt frivilligt arbete  och sedvanliga gratistjänster,
uppgift om bidragsgivarens identitet: uppgift om namn och  antingen personnummer eller organisationsnummer eller adress,
anonymt bidrag: ett bidrag från någon vars identitet  mottagaren inte känner till och inte heller utan betydande  svårighet kan ta reda på, och
prisbasbelopp: det prisbasbelopp enligt 2 kap. 6 och 7 §§  socialförsäkringsbalken som gäller vid utgången av det  räkenskapsår eller kalenderår som avses i 6 §.
Lag (2019:982)
.
Skyldighet att redovisa intäkter
Vilka som ska lämna intäktsredovisning och vad den ska avse
3 §
Ett parti ska redovisa hur det har finansierat sin  verksamhet. Av redovisningen ska det tydligt framgå vilka  medel som har kommit in till verksamheten och varifrån medlen  kommer (intäktsredovisning).
Intäktsredovisningen ska avse partiets verksamhet och  verksamhet som bedrivs i sidoorganisationer till partiet. Om  verksamheten bedrivs genom flera ideella föreningar, ska  varje sådan förening lämna intäktsredovisning om sin  verksamhet.
4 §
Ett parti som inte är en ideell förening ska vid  tillämpningen av lagen jämställas med en ideell förening inom  ett parti. Om ett parti som inte är en ideell förening har  mandat i riksdagen eller Europaparlamentet eller annars får  stöd enligt lagen (1972:625) om statligt stöd till politiska  partier, ska det jämställas med en ideell förening på central  nivå inom ett parti som har sådant mandat eller får sådant  stöd.
5 §
En ledamot eller en ersättare för en ledamot ska lämna  intäktsredovisning om sin verksamhet som valkandidat, ledamot  eller ersättare för en ledamot.
Tidsperioden för en intäktsredovisning
6 §
En intäktsredovisning ska avse räkenskapsår, om den som  ska lämna redovisningen är bokföringsskyldig enligt  bokföringslagen (1999:1078). I annat fall ska  intäktsredovisningen avse kalenderår.
7 §
Ett parti ska lämna intäktsredovisning för det  räkenskapsår eller kalenderår då partiet deltar i val till  riksdagen, regionfullmäktige, kommunfullmäktige eller  Europaparlamentet.
Ett parti som har mandat i riksdagen, regionfullmäktige,  kommunfullmäktige eller Europaparlamentet ska lämna  intäktsredovisning för samtliga räkenskapsår eller kalenderår  som helt eller delvis sammanfaller med mandatperioden.
Ett parti som annars får stöd enligt lagen (1972:625) om  statligt stöd till politiska partier eller får partistöd med  stöd av 4 kap. 29 och 30 §§ kommunallagen (2017:725) ska lämna  intäktsredovisning för varje räkenskapsår eller kalenderår  under vilket det har betalats ut stöd.
Lag (2019:982)
.
8 §
Den som efter ett val har utsetts till ledamot eller  ersättare för en ledamot ska lämna intäktsredovisning för det  kalenderår då valet ägde rum samt för varje kalenderår eller  del av kalenderår som han eller hon innehar uppdraget.
Förbud mot anonyma bidrag
9 §
Partier och deras sidoorganisationer, ledamöter och  ersättare för ledamöter samt valkandidater för partier får  inte ta emot anonyma bidrag till den del värdet överstiger 
0,05 prisbasbelopp.
10 §
Om det har lämnats ett anonymt bidrag som inte får tas  emot enligt 9 §, ska den del av bidraget som överstiger 0,05  prisbasbelopp betalas tillbaka till givaren. Om detta inte  bedöms vara möjligt, ska den delen betalas in till  Kammarkollegiet. Återbetalning eller inbetalning ska göras  senast tre månader efter utgången av det räkenskapsår eller  kalenderår då bidraget togs emot. Vid inbetalning till  Kammarkollegiet ska uppgift lämnas om vilken ideell förening,  ledamot, ersättare för en ledamot eller valkandidat som  bidraget har lämnats till.
Om sådan återbetalning eller inbetalning inte görs, ska  bidraget anses ha tagits emot av den ideella förening,  ledamot, ersättare för en ledamot eller valkandidat som  bidraget har lämnats till.
Belopp som har betalats in till Kammarkollegiet tillfaller  staten.
Intäktsredovisningen
Vad en intäktsredovisning ska innehålla
11 §
En intäktsredovisning för en ideell förening inom ett  parti eller för ett partis sidoorganisation ska innehålla  uppgifter om storleken av
1. stöd enligt lagen (1972:625) om statligt stöd till  politiska partier,
2. stöd enligt lagen (2010:473) om statligt stöd till  riksdagspartiernas kvinnoorganisationer,
3. stöd enligt lagen (2016:1109) om stöd till partigrupperna  för riksdagsledamöternas arbete i riksdagen,
4. partistöd som har betalats till partiet med stöd av 4 kap. 
29 och 30 §§ kommunallagen (2017:725),
5. statligt eller kommunalt stöd till en  ungdomsorganisation,
6. medlemsavgifter,
7. intäkter från försäljningar och lotterier,
8. intäkter från insamlingar av kontanter,
9. bidrag från privatpersoner, företag, organisationer,  föreningar och andra sammanslutningar samt stiftelser och  fonder, och
10. övriga intäkter.
Första stycket 8 och 9 gäller även för intäkter i en  verksamhet som bedrivs i bolag eller i någon annan  verksamhetsform, om den ideella förening som  intäktsredovisningen avser har ett bestämmande inflytande  över verksamheten. Detsamma gäller för intäkter i en  stiftelse som är knuten till den ideella föreningen. Sådana  intäkter ska anges särskilt i intäktsredovisningen.
12 §
En intäktsredovisning för en ledamot eller en ersättare  för en ledamot ska innehålla uppgifter om storleken av sådana  intäkter som avses i 11 § första stycket 7-9.
13 §
Intäkter som en ledamot eller en ersättare för en  ledamot enbart förmedlar vidare till sitt parti ska redovisas  av partiet i partiets intäktsredovisning.
Intäkter från lotterier
14 §
För intäkter från sådana lotterier som kräver licens  enligt spellagen (2018:1138) ska antal lotter och pris per  lott anges i intäktsredovisningen.
Lag (2018:1149)
.
Intäkter från insamlingar av kontanter
15 §
Med intäkter från en insamling av kontanter avses  kontanter som har samlats in från flera givare vid ett och  samma tillfälle på ett sådant sätt att det inte utan  svårighet går att kontrollera vilka givarna är och vilket  belopp var och en av dem ger.
16 §
I intäktsredovisningen ska varje insamling av kontanter  anges särskilt med uppgift om storleken av det insamlade  beloppet och om tid och plats för insamlingen.
Bidrag
17 §
Ett bidrag som inte har lämnats i pengar ska redovisas  till sitt verkliga värde.
18 §
För bidrag som avses i 11 § första stycket 9 vars värde  inte överstiger 0,005 prisbasbelopp ska summan av bidragen  anges särskilt i intäktsredovisningen.
19 §
För mottagna anonyma bidrag vars värde överstiger 0,005  men inte 0,05 prisbasbelopp ska antalet bidrag, storleken av  varje bidrag och summan av bidragen anges särskilt i  intäktsredovisningen.
20 §
För bidrag som avses i 11 § första stycket 9 vars värde  överstiger 0,005 prisbasbelopp ska storleken av följande  bidrag anges särskilt i intäktsredovisningen:
1. bidrag från privatpersoner,
2. bidrag från ideella föreningar inom partiet eller inom  sidoorganisationer till partiet, och
3. övriga bidrag från företag, organisationer, föreningar och  andra sammanslutningar samt stiftelser och fonder.
21 §
För ett bidrag som avses i 20 § 1 eller 3 ska uppgift om  bidragsgivarens identitet, vilket slags bidrag som har  lämnats och bidragets storlek anges särskilt i  intäktsredovisningen om bidragets värde överstiger 0,5  prisbasbelopp.
Om en bidragsgivare har lämnat flera bidrag under det  räkenskapsår eller kalenderår som intäktsredovisningen avser,  ska bidragen läggas samman och betraktas som ett enda bidrag  i redovisningen.
Övriga intäkter
22 §
För övriga intäkter ska det i intäktsredovisningen anges  vad intäkterna huvudsakligen avser.
Yttrande av revisor
23 §
Om den som ska lämna intäktsredovisningen är skyldig att  utse en revisor enligt stadgarna eller revisionslagen 
(1999:1079), ska intäktsredovisningen granskas av revisorn.
Granskningen ska avse om intäktsredovisningen har upprättats  i enlighet med 3-22 §§. Granskningen ska vara så ingående och  omfattande som god revisionssed kräver.
Revisorn ska lämna ett skriftligt yttrande över granskningen.  Yttrandet ska fogas till intäktsredovisningen.
När och hur en intäktsredovisning ska ges in
24 §
En intäktsredovisning ska ges in till Kammarkollegiet  och ha kommit in till kollegiet senast den 1 juli året efter  det räkenskapsår eller kalenderår som redovisningen avser.
Om någon utses till ledamot eller ersättare för en ledamot  senare än den 1 april året efter valåret, ska han eller hon i  stället ge in sin intäktsredovisning för det kalenderår då  valet ägde rum inom tre månader från det att han eller hon  utsågs.
25 §
En ideell förening på central nivå inom ett parti som  har mandat i riksdagen eller Europaparlamentet eller annars  får stöd enligt lagen (1972:625) om statligt stöd till  politiska partier ska alltid ge in en intäktsredovisning  enligt 24 §. Detsamma gäller för en ideell förening på  central nivå inom ett sådant partis sidoorganisation.
Övriga ideella föreningar inom partier och deras  sidoorganisationer behöver inte ge in någon  intäktsredovisning om summan av de belopp som ska redovisas  understiger 0,5 prisbasbelopp, sedan avdrag har gjorts för  offentligt stöd som avses i 11 § första stycket 1-5,  medlemsavgifter som avses i 11 § första stycket 6 och bidrag  från ideella föreningar inom partiet eller inom  sidoorganisationer till partier som avses i 20 § 2. Detsamma  gäller för ledamöter och ersättare för ledamöter.
Avdrag för medlemsavgifter får göras endast om avgiften har  beslutats av den ideella föreningen i behörig ordning enligt  föreningens stadgar och uppgår till högst 0,01 prisbasbelopp  per medlem och år.
26 §
En intäktsredovisning ska skrivas under av behörig  företrädare för den som är redovisningsskyldig enligt 3 §. En  ledamot eller en ersättare för en ledamot ska skriva under  sin intäktsredovisning.
Om en intäktsredovisning upprättas elektroniskt, ska den  undertecknas med en sådan avancerad elektronisk underskrift  som avses i artikel 3 i Europaparlamentets och rådets  förordning (EU) nr 910/2014 av den 23 juli 2014 om  elektronisk identifiering och betrodda tjänster för  elektroniska transaktioner på den inre marknaden och om  upphävande av direktiv 1999/93/EG, i den ursprungliga  lydelsen.
Offentliggörande
27 §
Kammarkollegiet ska göra intäktsredovisningarna  tillgängliga för allmänheten på sin webbplats. Detta gäller  dock inte för uppgifter om en bidragsgivares identitet som  avses i 21 §, om bidragsgivaren är en fysisk person.
Kammarkollegiet ska på sin webbplats också göra uppgifter  tillgängliga om inbetalningar som har gjorts till myndigheten  enligt 10 § avseende anonyma bidrag som inte får tas emot.  Det ska framgå hur stort belopp som har betalats in och  vilken ideell förening, ledamot, ersättare för en ledamot  eller valkandidat som har gjort inbetalningen.
28 §
En region eller en kommun som ger partistöd med stöd av 
4 kap. 29 och 30 §§ kommunallagen (2017:725) ska i anslutning  till sitt beslut om sådant stöd göra uppgifter om vilka  partier som har fått stöd och med vilka belopp tillgängliga på  sin webbplats.
Lag (2019:982)
.
Tillsyn
29 §
Kammarkollegiet utövar tillsyn över att denna lag och  föreskrifter som har meddelats i anslutning till lagen  följs.
30 §
Kammarkollegiet får besluta de förelägganden som behövs  för tillsynen och för att partier och deras  sidoorganisationer samt ledamöter, ersättare för ledamöter  och valkandidater för partier ska fullgöra sina skyldigheter  enligt denna lag.
Ett beslut om föreläggande får förenas med vite.
31 §
Om en anmälan från någon enskild eller andra  omständigheter ger särskild anledning till det, ska  Kammarkollegiet utreda om
1. någon som enligt denna lag är skyldig att ge in en  intäktsredovisning inte har gjort det,
2. en intäktsredovisning är felaktig, eller
3. någon har tagit emot ett anonymt bidrag i strid med 9 och 
10 §§.
Förseningsavgift och särskild avgift
32 §
Om en utredning enligt 31 § 1 visar att någon inte har  gett in en intäktsredovisning inom föreskriven tid, ska en  förseningsavgift tas ut av den ideella förening eller fysiska  person som var skyldig att göra det. Förseningsavgiften är
- 10 000 kr för en ideell förening på central nivå inom ett  parti som har mandat i riksdagen eller Europaparlamentet  eller annars får stöd enligt lagen (1972:625) om statligt  stöd till politiska partier och för en ideell förening på  central nivå inom ett sådant partis sidoorganisation,
- 2 500 kr för en annan ideell förening, och
- 500 kr för en ledamot och en ersättare för en ledamot.
33 §
Om en utredning enligt 31 § 2 visar att intäkter har  utelämnats eller redovisats med för lågt belopp, ska en  särskild avgift tas ut av den ideella förening eller fysiska  person som har lämnat intäktsredovisningen. Den särskilda  avgiften ska tas ut med ett belopp som motsvarar de felaktigt  eller icke redovisade intäkterna, dock högst 100 000 kr.
Om en utredning enligt 31 § 2 visar att uppgiftsskyldigheten  i övrigt enligt 11 § andra stycket, 14, 16 eller 18-22 §§  inte har fullgjorts på ett korrekt sätt, ska en särskild  avgift tas ut av den ideella förening eller fysiska person  som har lämnat intäktsredovisningen. Den särskilda avgiften  är
- 20 000 kr för en ideell förening på central nivå inom ett  parti som har mandat i riksdagen eller Europaparlamentet  eller annars får stöd enligt lagen (1972:625) om statligt  stöd till politiska partier och för en ideell förening på  central nivå inom ett sådant partis sidoorganisation, och
- 5 000 kr för en annan ideell förening, en ledamot och en  ersättare för en ledamot.
Om en utredning enligt 31 § 3 visar att ett anonymt bidrag  har tagits emot i strid med 9 och 10 §§, ska en särskild  avgift tas ut av den ideella förening eller fysiska person  som har tagit emot bidraget. Den särskilda avgiften ska tas  ut med ett belopp som är dubbelt så stort som den del av det  anonyma bidraget som överstiger 0,05 prisbasbelopp.
34 §
Kammarkollegiet får besluta att sätta ned eller avstå  från att ta ut en förseningsavgift eller en särskild avgift  om det finns särskilda skäl för det.
För en ideell förening på central nivå inom ett parti som har  mandat i riksdagen eller Europaparlamentet eller annars får  stöd enligt lagen (1972:625) om statligt stöd till politiska  partier får Kammarkollegiet dock besluta att avstå från att  ta ut eller sätta ned avgiften endast om det finns synnerliga  skäl. Detsamma gäller för en ideell förening på central nivå  inom ett sådant partis sidoorganisation.
35 §
Förseningsavgiften och den särskilda avgiften tillfaller  staten.
36 §
Kammarkollegiet prövar frågor om förseningsavgift och  särskild avgift enligt denna lag.
Behandling av personuppgifter
37 §
Kammarkollegiet får behandla personuppgifter som  avslöjar politiska åsikter, om uppgifterna har lämnats i en  intäktsredovisning eller annars är nödvändiga för att  Kammarkollegiet ska kunna fullgöra sina skyldigheter enligt  denna lag.
Lag (2018:92)
.
Överklagande
38 §
Beslut om föreläggande enligt 30 §, förseningsavgift  enligt 32 § och särskild avgift enligt 33 § får överklagas  till allmän förvaltningsdomstol. Andra beslut enligt denna  lag får inte överklagas.
Prövningstillstånd krävs vid överklagande till  kammarrätten.
Övergångsbestämmelser
2018:90
1. Denna lag träder i kraft den 1 april 2018.
2. Genom lagen upphävs lagen (2014:105) om insyn i  finansiering av partier.
3. Den nya lagen tillämpas första gången i fråga om  intäktsredovisning för kalenderåret 2018 när det gäller  intäkter som har kommit in till verksamheten efter den 31  mars 2018 eller det räkenskapsår som inleds närmast efter den 
31 mars 2018.
4. Den upphävda lagen gäller fortfarande i fråga om  intäktsredovisning för kalenderår till och med kalenderåret 
2018 när det gäller intäkter som har kommit verksamheten till  godo före den 1 april 2018 eller för räkenskapsår som har  inletts före den 1 april 2018.
5. Efter ikraftträdandet tillämpas bestämmelserna i den nya  lagen i stället för bestämmelserna i den upphävda lagen, om  det leder till att förseningsavgift eller särskild avgift  inte ska tas ut eller ska tas ut med ett lägre belopp.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.