Title: Lag (2008:552) om katastrofmedicin som en del av svenska insatser utomlands
SFS Number: Svensk författningssamling 2008:552
URL: https://www.riksdagen.se/sv/dokument-och-lagar/dokument/svensk-forfattningssamling/lag-2008552-om-katastrofmedicin-som-en-del-av_sfs-2008-552/
Source Link: http://rkrattsbaser.gov.se/sfst?bet=2008:552
Amendment Register Link: http://rkrattsbaser.gov.se/sfsr?bet=2008:552
Ministry/Authority: Socialdepartementet
Issued: 2008-06-12
Metadata: {"Utfärdad": "2008-06-12", "Ändrad": "t.o.m. SFS 2019:932"}

==================================================

Lag (2008:552) om katastrofmedicin som en del av svenska insatser utomlands
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2008:552
Departement/myndighet
:   
Socialdepartementet
Utfärdad
:   
2008-06-12
Ändrad
:   
t.o.m. SFS 2019:932
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Vid insatser till stöd för utlandsmyndigheter och  nödställda i en situation då många människor med anknytning  till Sverige drabbas av en allvarlig olycka eller katastrof i  utlandet, får en region bedriva hälso- och sjukvård utomlands  i syfte att minimera de fysiska och psykiska följdverkningarna  av olyckan eller katastrofen (katastrofmedicinska insatser).
Med människor med anknytning till Sverige avses
1. svenska medborgare,
2. svenska medborgares utländska familjemedlemmar, och
3. i Sverige bosatta utlänningar.
Lag (2019:932)
.
1 a §
Även vid insatser till stöd för andra än de som enligt 
1 § har anknytning till Sverige får en region, i en situation  då många människor drabbas av en allvarlig olycka eller  katastrof i utlandet, bedriva hälso- och sjukvård utomlands i  syfte att minimera de fysiska och psykiska följdverkningarna  av olyckan eller katastrofen.
Lag (2019:932)
.
2 §
Med hälso- och sjukvård enligt denna lag avses detsamma  som anges i 2 kap. 1 § första stycket hälso- och  sjukvårdslagen (2017:30).
Katastrofmedicinska insatser ska tillhandahållas av de  regioner som anges i 6 § första stycket. Övriga regioner får  tillhandahålla sådana insatser.
Det som sägs i denna lag om regioner ska också gälla en kommun  som inte ingår i en region.
Lag (2019:932)
.
3 §
Katastrofmedicinska insatser ska utföras med respekt för alla människors lika värde och för den enskilda människans värdighet. Den som har det största behovet av hälso- och sjukvård ska ges företräde till vården.
Beslut om insatser m.m.
4 §
Beslut om att inleda eller avsluta katastrofmedicinska insatser fattas av regeringen eller den myndighet som regeringen bestämmer.
5 §
Socialstyrelsen ska, i nära samverkan med övriga berörda  myndigheter, leda och samordna de katastrofmedicinska  insatserna och får i övrigt besluta om hur regionernas  resurser ska användas vid sådana insatser.
Lag (2019:932)
.
Katastrofmedicinsk beredskap
6 §
Beredskap för katastrofmedicinska insatser enligt denna  lag ska upprätthållas av regionerna i Stockholms, Västra  Götalands, Skåne, Östergötlands, Uppsala och Västerbottens  län.
Övriga regioner får upprätthålla sådan beredskap.
Lag (2019:932)
.
Ersättning till regioner
7 §
En region har rätt till ersättning av staten för kostnader  som är direkt hänförliga till katastrofmedicinska insatser som  regionen har utfört enligt denna lag.
Regioner som avses i 6 § första stycket har rätt till  ersättning av staten för kostnader som är direkt hänförliga  till beredskap som avses i 6 §. Detsamma gäller övriga  regioner efter överenskommelse med Socialstyrelsen om att  sådan ersättning ska lämnas.
Lag (2019:932)
.
Bemyndigande
8 §
Regeringen, eller den myndighet som regeringen bestämmer, får meddela föreskrifter om sådan beredskap som avses i 6 §
samt om ersättning enligt 7 §.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.