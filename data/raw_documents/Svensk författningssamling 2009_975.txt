Title: Förordning (2009:975) med instruktion för Vetenskapsrådet
SFS Number: Svensk författningssamling 2009:975
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2009975-med-instruktion-for_sfs-2009-975/
Source Link: http://rkrattsbaser.gov.se/sfst?bet=2009:975
Amendment Register Link: http://rkrattsbaser.gov.se/sfsr?bet=2009:975
Ministry/Authority: Utbildningsdepartementet
Issued: 2009-10-22
Metadata: {"Utfärdad": "2009-10-22", "Ändrad": "t.o.m. SFS 2024:1151"}

==================================================

Förordning (2009:975) med instruktion för Vetenskapsrådet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2009:975
Departement/myndighet
:   
Utbildningsdepartementet
Utfärdad
:   
2009-10-22
Ändrad
:   
t.o.m. SFS 2024:1151
Övrig text
:   
Rättelsesida 2024:1151 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Vetenskapsrådet ska ge stöd till grundläggande  forskning av högsta vetenskapliga kvalitet inom samtliga  vetenskapsområden.
Vetenskapsrådet ska
1. främja den svenska grundforskningens kvalitet och  förnyelse,
2. stödja forskarinitierad forskning,
3. initiera och stödja ämnesövergripande satsningar på  forskning,
4. fördela medel till forskning av internationellt hög  kvalitet,
5. främja och ta initiativ till internationellt  forskningssamarbete och erfarenhetsutbyte, och
6. utvärdera forskning och bedöma forskningen och dess  vetenskapliga kvalitet och betydelse.  Förordning (2018:17).
1 a §
Vetenskapsrådet ska i sin verksamhet beakta Sveriges  utrikes-, säkerhets- och försvarspolitiska intressen.
Förordning (2022:875).
2 §
Vetenskapsrådet ska också
1. genomföra forskningspolitiska analyser och ge regeringen  råd i forskningspolitiska frågor,
2. initiera och stödja strategiska satsningar inom forskning  och forskningsinfrastruktur,
3. planera tillgången till forskningsinfrastruktur långsiktigt  i samverkan med andra forskningsfinansiärer och  forskningsutförare,
4. fördela medel till nationell forskningsinfrastruktur och  internationella åtaganden,
5. följa upp Sveriges medlemskap i svenska, europeiska och  internationella organisationer och infrastrukturer när det  gäller kostnader i förhållande till deltagande,
6. i samverkan med universitet och högskolor medverka till att  skapa goda forskningsmiljöer, främja utbildning på forskarnivå  av hög kvalitet, stödja forskare i början av sin karriär och  främja forskares rörlighet,
7. medverka i och främja det svenska deltagandet i Europeiska  unionens verksamhet inom forskning och teknisk utveckling,
8. företräda Sverige i de EU-organisationer och  internationella organisationer som Regeringskansliet 
(Utbildningsdepartementet) informerar rådet om,
9. ansvara övergripande för samordning av kommunikation om  forskning och forskningsresultat,
10. ansvara för kommunikation om forskning och  forskningsresultat inom sina områden,
11. utveckla samarbeten med de länder som Sverige har ingått  avtal med inom forskningsområdet i de fall som  Regeringskansliet (Utbildningsdepartementet) informerar rådet  om,
12. integrera ett jämställdhetsperspektiv i myndighetens  verksamhet och främja jämställdhet vid fördelning av  forskningsmedel,
13. verka för att ett köns- och genusperspektiv inkluderas i  den forskning som myndigheten finansierar, när det är  tillämpligt,
14. ta initiativ till att etiska frågor uppmärksammas vid  forskning och
förmedla information om forskningsetiska frågor,
15. stödja och ge råd till Svenska Unescorådet inom ramen för  Unescos
vetenskapliga arbete,
16. initiera och stödja satsningar på konstnärlig forskning,
17. stödja och utveckla förutsättningarna för kliniska studier  i Sverige,
18. förbättra tillgängligheten till och underlätta  användningen av registeruppgifter för forskningsändamål och  bistå forskare med information om relevanta bestämmelser om  register,
19. ansvara för kommunikationssystemet Swedish University  Computer
Network (Sunet) och tillhandahålla grundanslutning åt anslutna  organisationer,
20. bistå styrgruppen för avtalet mellan svenska staten och  vissa landsting
om samarbete om utbildning av läkare, klinisk forskning och  utveckling av
hälso- och sjukvården (ALF-avtalet) med administrativt stöd,
21. samordna, följa upp och främja samverkan i arbetet för  öppen tillgång
till forskningsdata och varje år publicera en rapport med en  samlad kartläggning, analys och bedömning av det nationella  arbetet med öppen tillgång till forskningsdata,
22. samordna och främja det svenska engagemanget i det  europeiska
öppna forskningsmolnet (EOSC),
23. vara nationellt kontaktorgan för forskningsprogrammet  European
Cooperation in Science and Technology (Cost), och
24. bereda ärenden enligt förordningen (2024:1150) om vissa  forskningsdatabaser. Förordning (2024:1151).
2 a §
Vetenskapsrådet får
1. tillhandahålla tilläggstjänster inom Sunet åt anslutna  organisationer, och
2. tillhandahålla ett ansöknings- och ärendehanteringssystem  för forskningsfinansiering åt myndigheter under regeringen.  Förordning (2023:8).
Ledning
3 §
Vetenskapsrådet leds av en styrelse.
4 §
Styrelsen ska bestå av nio ledamöter.
Organisation
5 §
Vetenskapsrådet ska tillsammans med Verket för  innovationssystem, Forskningsrådet för miljö, areella näringar  och samhällsbyggande, Forskningsrådet för hälsa, arbetsliv och  välfärd, Statens energimyndighet och Rymdstyrelsen ingå i en  samordningsgrupp som består av myndighetscheferna. Gruppen ska  samverka och gemensamt utarbeta analyser, strategier och  forskningsprogram samt i övrigt ta initiativ för att utveckla  och förnya formerna för forskningsverksamheten.
Förordning (2019:146).
6 §
Vetenskapsrådet ska upplåta lokaler och utföra  administrativa och handläggande uppgifter åt
1. Överklagandenämnden för etikprövning, och
2. Gentekniknämnden.
Förordning (2019:517).
7 §
Har upphävts genom förordning (2018:17).
Råd och kommittéer
8 §
Inom Vetenskapsrådet finns följande råd och kommittéer:
- Ämnesrådet för humaniora och samhällsvetenskap, som i de  ärenden som Vetenskapsrådet bestämmer, beslutar om fördelning  av medel till forskning inom humaniora, samhällsvetenskap,  religionsvetenskap och rättsvetenskap,
- Ämnesrådet för medicin och hälsa, som i de ärenden som  Vetenskapsrådet bestämmer, beslutar om fördelning av medel  till forskning, såväl grundforskning som tillämpad forskning,  bland annat i syfte att överbrygga avståndet mellan  experimentell biomedicinsk forskning och patientnära forskning  inom medicin, inklusive vårdvetenskap, odontologi och farmaci,
- Ämnesrådet för naturvetenskap och teknikvetenskap, som i de  ärenden som Vetenskapsrådet bestämmer, beslutar om fördelning  av medel till forskning inom naturvetenskap, matematik och  teknikvetenskap,
- Rådet för forskningens infrastrukturer, som i de ärenden som  Vetenskapsrådet bestämmer, beslutar om fördelning av medel  till forskningens infrastrukturer,
- Utbildningsvetenskapliga kommittén, som i de ärenden som  Vetenskapsrådet bestämmer, beslutar om fördelning av medel  till forskning och utbildning på forskarnivå med relevans för  skolans och förskolans utveckling,
- Kommittén för konstnärlig forskning, som i de ärenden som  Vetenskapsrådet bestämmer, beslutar om fördelning av medel  till konstnärlig forskning,
- Kommittén för klinisk behandlingsforskning, som beslutar om  fördelning av sådana medel som har tilldelats Vetenskapsrådet  för klinisk behandlingsforskning, och
- de ytterligare kommittéer som Vetenskapsrådet bestämmer.
Förordning (2021:193).
9 §
Råden och kommittéerna svarar för sina beslut och sin  verksamhet inför Vetenskapsrådet. Råden och kommittéerna ska,  med undantag av kommittén för klinisk behandlingsforskning, i  sina beslut följa de principiella och strategiska beslut som  fattats av Vetenskapsrådet. Förordning (2018:17).
10 §
Varje råd och kommitté ska på begäran av Vetenskapsrådet upprätta underlag till myndighetens beslut i principiella och strategiska frågor och får på eget initiativ väcka sådana frågor hos myndigheten.
Ämnesråden
11 §
Varje ämnesråd ska bestå av elva ledamöter. I ämnesrådet  för medicin och hälsa ska det ingå minst en ledamot från  vårdsektorn och minst en ledamot från läkemedelsindustrin  eller den biotekniska industrin. Förordning (2024:611).
12 §
Ett ämnesråd är beslutfört när en majoritet av ledamöterna är närvarande.
13 §
Om ett ärende är så brådskande att ämnesrådet inte hinner sammanträda för att behandla det får ärendet avgöras genom kontakter mellan ordföranden och de andra ledamöterna.
Rådet för forskningens infrastrukturer
14 §
Rådet för forskningens infrastrukturer ska bestå av en ordförande och det antal andra ledamöter som Vetenskapsrådet bestämmer. Vetenskapsrådet ska utse ordföranden och övriga ledamöter. Flertalet av ledamöterna ska vara forskare.
Kommittéer
15 §
Utbildningsvetenskapliga kommittén ska bestå av en ordförande och det antal andra ledamöter som Vetenskapsrådet bestämmer. Vetenskapsrådet ska utse ordföranden och de övriga ledamöterna. Flertalet av ledamöterna ska vara forskare, och bland ledamöterna ska det finnas representanter för olika vetenskapliga discipliner med relevans för utbildningsvetenskaplig forskning. Förordning (2010:1183).
16 §
Kommittén för konstnärlig forskning ska bestå av en ordförande och det antal ledamöter som Vetenskapsrådet bestämmer. Vetenskapsrådet ska utse ordföranden och övriga ledamöter. Flertalet av ledamöterna ska vara verksamma inom konstnärlig forskning eller utvecklingsarbete vid ett universitet eller en högskola. Förordning (2014:101).
16 a §
Kommittén för klinisk behandlingsforskning ska bestå av  en ordförande och tolv andra ledamöter. Regeringen ska utse  ordföranden och sex andra ledamöter, varav tre ledamöter ska  utses efter förslag från Vetenskapsrådet. Innan  Vetenskapsrådet lämnar sina förslag ska rådet samråda med  Verket för innovationssystem. Regionerna ska utse sex  ledamöter. Förordning (2019:1075).
16 b §
Har upphävts genom förordning (2021:193).
Anställningar och uppdrag
17 §
Generaldirektören är myndighetschef.
18 §
Sex av ledamöterna i Vetenskapsrådets styrelse ska utses enligt förordningen (2012:520) om elektorsförsamling vid forskningsråd och ämnesråd.
Tre av ledamöterna i Vetenskapsrådets styrelse, däribland ordföranden, ska utses av regeringen. Förordning (2012:521).
19 §
Styrelsens ordförande och övriga ledamöter, utom generaldirektören, ska utses för tre år. Ingen får utses till ledamot för mer än två mandatperioder i följd.
Om det uppstår en vakans för en ledamot som har utsetts enligt förordningen (2012:520) om elektorsförsamling vid forskningsråd och ämnesråd, ska regeringen efter förslag från Vetenskapsrådet utse en ny ledamot för återstående delen av mandatperioden. Förordning (2012:521).
20 §
Elva ledamöter i respektive ämnesråd för humaniora och  samhällsvetenskap samt naturvetenskap och teknikvetenskap och  nio ledamöter i ämnesrådet för medicin och hälsa ska utses  enligt förordningen (2012:520) om elektorsförsamling vid  forskningsråd och ämnesråd.
De två ledamöter i ämnesrådet för medicin och hälsa som avses  i 11 § ska utses av regeringen. Förordning (2024:611).
21 §
Ämnesrådens ledamöter ska utses för tre år. En person får inte utses till ledamot för mer än två mandatperioder i följd.
Om det uppstår en vakans för en ledamot som har utsetts enligt förordningen (2012:520) om elektorsförsamling vid forskningsråd och ämnesråd, ska regeringen efter förslag från Vetenskapsrådet utse en ny ledamot för återstående delen av mandatperioden. Förordning (2012:521).
22 §
För vart och ett av de fyra ämnesområdena humaniora och  samhällsvetenskap, medicin och hälsa, natur- och  teknikvetenskap och utbildningsvetenskap samt för forskningens  infrastrukturer ska det finnas en huvudsekreterare med hög  vetenskaplig kompetens. Huvudsekreteraren ska tillföra  myndigheten nödvändig kompetens och erfarenhet inom sitt  verksamhetsområde.
Huvudsekreterare ska anställas för en bestämd tid. Den  sammanlagda anställningstiden får överstiga sex år bara om det  finns särskilda skäl. Förordning (2019:336).
23 §
Har upphävts genom förordning (2010:1183).
Medelsfördelning
24 §
Ett beslut av Vetenskapsrådet eller ett råd eller en  kommitté inom Vetenskapsrådet om att bevilja medel får avse  högst sex år. Medel för rekrytering av framstående forskare  samt för forskningsinfrastruktur av nationellt intresse får  dock beviljas för högst tio år. Ett beslut ska förenas med  villkor för medlens användning. Av beslutet ska det framgå vem  som är mottagare av medlen och att mottagaren ansvarar för att  medlen används enligt de villkor som ställs.
Om den verksamhet som beviljats medel inte uppfyller ställda  krav, får Vetenskapsrådet eller det råd eller den kommitté  inom Vetenskapsrådet som beviljat medel besluta att medel inte  längre ska betalas ut. Beslutet får avse viss tid. En  upplysning om detta ska tas in i beslutet att bevilja medel.
Förordning (2024:57).
25 §
Vetenskapsrådet får, efter att ha hört de myndigheter som förvaltar medel som Vetenskapsrådet eller ett råd eller en kommitté inom Vetenskapsrådet beslutar om, meddela föreskrifter om
1. vilka uppgifter som ska lämnas vid ansökan om medel,
2. villkoren för disposition och redovisning av medlen, och
3. skyldigheten för mottagaren att till Vetenskapsrådet lämna en redogörelse för den verksamhet för vilken medlen betalas.
Personalansvarsnämnd
26 §
Vid Vetenskapsrådet ska det finnas en personalansvarsnämnd.
Tillämpligheten av vissa förordningar
27 §
Vetenskapsrådet ska tillämpa förordningen (2012:520) om elektorsförsamling vid forskningsråd och ämnesråd och personalföreträdarförordningen (1987:1101).
Förordning (2012:521).
Avgifter
27 a §
Myndigheten ska ta ut avgifter för grundanslutning och  tilläggs-tjänster inom Sunet från anslutna organisationer. När  det gäller universitet och högskolor ska avgifterna för  grundanslutningen tas ut i proportion till respektive  lärosätes andel av högskolesektorns totala intäkter.
Myndigheten ska ta ut avgifter för tillhandahållande av  ansöknings- och ärendehanteringssystem för  forskningsfinansiering från myndigheter under regeringen.
Myndigheten får ta ut avgifter upp till full kostnadstäckning  och disponera intäkterna i verksamheten. Förordning (2024:57).
Överklagande
 
28 § I 40 § förvaltningslagen (2017:900) finns  bestämmelser om överklagande till allmän förvaltningsdomstol.  Andra beslut än beslut enligt 24 § andra stycket får dock  inte överklagas. Förordning (2018:1046).
Övergångsbestämmelser
2009:975
1. Denna förordning träder i kraft den 10 november 2009, då förordningen (2007:1397) med instruktion för Vetenskapsrådet ska upphöra att gälla.
2. Den som enligt äldre föreskrifter har utsetts till ledamot till och med den 31 december 2009 kvarstår som ledamot i styrelsen till dess att ny styrelse har utsetts, dock längst till och med den 31 mars 2010.
2009:1274
1. Denna förordning träder i kraft den 21 december 2009.
2. Den som med stöd av äldre föreskrifter har utsetts till ledamot till och med den 31 december 2009 kvarstår som ledamot i styrelsen till dess att ny styrelse har utsetts, dock längst till och med den 31 mars 2010.
2010:1183
Denna förordning träder i kraft den 1 januari 2011 i fråga om 23 § och i övrigt den 1 juli 2011.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.