Title: Förordning (2023:144) om statsbidrag för fortbildning av lärare och förskollärare
SFS Number: Svensk författningssamling 2023:144
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023144-om-statsbidrag-for_sfs-2023-144/
Source Link: http://rkrattsbaser.gov.se/sfst?bet=2023:144
Amendment Register Link: http://rkrattsbaser.gov.se/sfsr?bet=2023:144
Ministry/Authority: Utbildningsdepartementet
Issued: 2023-03-16
Metadata: {"Utfärdad": "2023-03-16", "Ändrad": "t.o.m. SFS 2025:553"}

==================================================

Förordning (2023:144) om statsbidrag för fortbildning av lärare och förskollärare
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:144
Departement/myndighet
:   
Utbildningsdepartementet
Utfärdad
:   
2023-03-16
Ändrad
:   
t.o.m. SFS 2025:553
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Övergångsbestämmelser
Inledande bestämmelse
1 §
Denna förordning innehåller bestämmelser om statsbidrag  för fortbildning av lärare och förskollärare i syfte att dessa  ska få utökad behörighet, viss examen eller ny kunskap.
Förordningen är meddelad med stöd av 8 kap. 7 §  regeringsformen.
Förutsättningar för statsbidrag
Till vilka får statsbidrag lämnas?
2 §
Statsbidrag får lämnas till
1. huvudman inom skolväsendet,
2. huvudman för en svensk utlandsskola som avses i 9 § i  förordningen (1994:519) om statsbidrag till utbildning av  utlandssvenska barn och ungdomar,
3. Statens institutionsstyrelse, såsom anordnare av utbildning  vid särskilda ungdomshem enligt 24 kap. 8 eller 9 § skollagen 
(2010:800),
4. Kriminalvården, såsom ansvarig för utbildning för intagna i  kriminalvårdsanstalt enligt 24 kap. 10 § skollagen (2010:800),  eller
5. folkhögskola som får statsbidrag enligt förordningen 
(2015:218) om statsbidrag till folkbildningen och som har ett  tillstånd som meddelats av Statens skolinspektion enligt 
6 kap. 20 § förordningen (2011:1108) om vuxenutbildning.
För vilka lärare och förskollärare får statsbidrag lämnas?
3 §
Statsbidrag får lämnas för en lärare eller förskollärare  som
1. är anställd hos den som bidrag får lämnas till enligt 2 §  eller hos någon som enligt avtal med denne utför uppgifter  inom verksamheten (entreprenör), och
2. har en grundlärarexamen, ämneslärarexamen,  yrkeslärarexamen, förskollärarexamen, motsvarande äldre examen  eller motsvarande utländsk behörighet.
Kravet i första stycket 2 gäller inte för
a) lärare som bedriver undervisning i en fristående skola med  waldorfpedagogisk inriktning,
b) lärare som deltar i en utbildning som syftar till att ge  kunskap i ämnet svenska som andraspråk, eller
c) lärare i yrkesämnen som deltar i en utbildning med syftet  att avlägga en yrkeslärarexamen.
För att statsbidrag ska kunna lämnas för en lärare som avses i  andra stycket c krävs att lärarens arbete för huvudmannen  organiseras på ett sådant sätt att det bedöms vara möjligt att  enligt 6 kap. 7 § högskoleförordningen (1993:100)  tillgodoräkna sig arbetet som sådan verksamhetsförlagd  utbildning som krävs för yrkeslärarexamen. Lärarens arbete  behöver dock inte organiseras på ett sådant sätt om läraren  tidigare har bedrivit undervisning som kan tillgodoräknas som  sådan verksamhetsförlagd utbildning som krävs för  yrkeslärarexamen.
För vilka utbildningar får statsbidrag lämnas?
4 §
Statsbidrag får lämnas endast om läraren eller  förskolläraren deltar i en utbildning som avses i 5 eller 6 §.  För folkhögskolor som mottagare av statsbidrag finns särskilda  bestämmelser i 7 §.
5 §
Statsbidrag får lämnas om läraren eller förskolläraren  deltar i en uppdragsutbildning enligt förordningen (2007:223)  om uppdragsutbildning för fortbildning av lärare och  förskollärare som syftar till att
1. lärare ska bli behöriga att undervisa i fler skolformer,  årskurser och ämnen,
2. lärare eller förskollärare ska avlägga en  speciallärarexamen enligt bilaga 2 till högskoleförordningen 
(1993:100),
3. ge lärare kunskap inom ämnet svenska som andraspråk,
4. ge förskollärare i förskoleklass kunskap om elevers läs-,  skriv- och matematikinlärning för att stärka deras kompetens  att undervisa i de första årskurserna i grundskolan, eller
5. ge lärare som saknar behörighetsgivande examen och bedriver  undervisning i en fristående skola med waldorfpedagogisk  inriktning ny kunskap.
Statsbidrag får även lämnas om läraren eller förskolläraren  deltar i motsvarande utbildning som anordnas av en enskild  utbildningsanordnare som har tillstånd att utfärda examina  enligt lagen (1993:792) om tillstånd att utfärda vissa  examina.
6 §
Statsbidrag får även lämnas om läraren eller  förskolläraren deltar i annan högskoleutbildning som syftar  till att
1. lärare eller förskollärare ska avlägga en  speciallärarexamen,
2. lärare eller förskollärare ska avlägga en  specialpedagogexamen,
3. lärare i yrkesämnen ska avlägga en yrkeslärarexamen,
4. ge lärare behörighet i ämnet svenska som andraspråk, eller
5. ge lärare kunskap i ämnet svenska som andraspråk.
7 §
Till en folkhögskola som avses i 2 § 5 får statsbidrag  lämnas endast om läraren deltar i en utbildning som syftar  till att ge behörighet i kommunal vuxenutbildning i svenska  för invandrare, eller behörighet eller kunskap i ämnet svenska  som andraspråk.
Övriga villkor
8 §
/Upphör att gälla U:2026-01-01/
Statsbidrag får inte lämnas för insatser som statsbidrag  lämnas för på annat sätt.
8 §
/Träder i kraft I:2026-01-01/
Statsbidrag får inte lämnas för kostnader som något  statligt bidrag redan har lämnats för. Förordning (2025:553).
8 a §
/Träder i kraft I:2026-01-01/
Statsbidrag får inte lämnas till en huvudman som
1. är i likvidation eller försatt i konkurs,
2. har skatte- eller avgiftsskulder eller andra skulder som  har överlämnats till Kronofogdemyndigheten och som vid  indrivning handläggs i allmänt mål, eller
3. har en skuld som inte betalats i rätt tid och som avser  återkrav av bidrag som har lämnats av Statens skolverk.
Förordning (2025:553).
8 b §
/Träder i kraft I:2026-01-01/
Statsbidrag får inte lämnas om
1. Statens skolinspektion eller en kommun har fattat beslut om  att åter-kalla huvudmannens godkännande som avser en  verksamhet som omfattas av bidraget, eller
2. Skolinspektionen har fattat beslut om att förbjuda  huvudmannen att driva en verksamhet som omfattas av bidraget  vidare (verksamhetsförbud).
Statsbidrag får dock lämnas om ett sådant beslut som anges i  första stycket 1 eller 2 har upphävts. Förordning (2025:553).
Beräkning, beslut och utbetalning av statsbidrag
Tillgång på medel
9 §
Statsbidrag lämnas i den mån det finns tillgång på medel  och för högst ett år i sänder.
För vilka kostnader och med vilka belopp lämnas bidrag?
10 §
En ansökan om statsbidrag ska avse antingen ett bidrag  beräknat enligt 11 § eller ett bidrag beräknat enligt 12 §.
Beräkningen enligt 11 § baseras på ett schablonbelopp för lön  enligt 13 §. Beräkningen enligt 12 § baseras på omfattningen  av den utbildning läraren eller förskolläraren deltar i.
Bidraget som beräknas enligt 12 § får användas för
1. särskild ersättning från arbetsgivaren till en lärare eller  förskollärare som deltar i utbildning som statsbidraget lämnas  för (studiestipendium), och
2. andra kostnader för arbetsgivaren på grund av lärarens  eller förskollärarens utbildning.
11 §
Statsbidrag får lämnas med 56 procent av kostnaden för  lön eller motsvarande ersättning beräknad utifrån ett  schablonbelopp för lön enligt 13 §. Kostnaderna ska avse tid  då läraren eller förskolläraren
1. deltar i utbildningen under arbetstid,
2. är tjänstledig för studier under utbildningen, eller
3. deltar i utbildningen under den tid då han eller hon inte  arbetar på grund av att anställningen omfattar mindre än  heltid.
I fall som avses i första stycket 2 och 3 lämnas statsbidrag  enligt denna paragraf endast under förutsättning att lärarens  eller förskollärarens arbetsgivare betalar ersättning till  läraren eller förskolläraren som motsvarar minst 80 procent av  lärarens eller förskollärarens lön för den tid då läraren  eller förskolläraren deltar i utbildningen.
12 §
Om statsbidrag inte lämnas enligt 11 § får statsbidrag i  stället lämnas med 1 000 kronor för varje högskolepoäng som  den utbildning läraren eller förskolläraren deltar i omfattar.  Om utbildningen syftar till att ge behörighet eller kunskap i  ämnet svenska som andraspråk lämnas statsbidrag med
1 500 kronor för varje högskolepoäng som den utbildning som  läraren deltar i omfattar.
13 §
Schablonbelopp för lön enligt 11 § första stycket ska  avse en av Statistiska centralbyrån beräknad genomsnittlig  månadslön för en lärare eller förskollärare i
- förskolan,
- förskoleklassen och grundskolans årskurs 1-6,
- grundskolans årskurs 7-9,
- andra ämnen än yrkesämnen i gymnasieskolan, eller
- yrkesämnen i gymnasieskolan.
Ansökan och beslut
14 §
/Upphör att gälla U:2026-01-01/
Ansökan om statsbidrag lämnas till Statens skolverk som  prövar frågor om och betalar ut bidraget.
Ett beslut om att bevilja bidrag får förenas med villkor som  ska framgå av beslutet.
14 §
/Träder i kraft I:2026-01-01/
En ansökan om statsbidrag ska göras skriftligen av en  behörig företrädare för huvudmannen och lämnas till Statens  skolverk som beslutar om bidrag.
Uppgifterna i en ansökan ska lämnas på heder och samvete.
Den som ansöker om statsbidrag ska på begäran av Skolverket  lämna de uppgifter och handlingar som myndigheten behöver för  att kunna pröva ansökan. Förordning (2025:553)
14 a §
/Träder i kraft I:2026-01-01/
Ett beslut om statsbidrag får förenas med villkor.  Villkoren ska framgå av beslutet. Förordning (2025:553).
Prioritering
15 §
Om det kommer in fler ansökningar om statsbidrag än det  finns medel för, ska vid urval företräde ges, i den ordning  som anges nedan, till
1. lärare och förskollärare som har påbörjat utbildning som  statsbidrag för fortbildning av lärare eller förskollärare  redan har lämnats för och som omfattas av en ansökan som avser  andra bidragstillfällen för samma utbildning, så att  utbildningen kan slutföras,
2. lärare och förskollärare på de skolenheter med  förskoleklass eller grundskola som har särskilt svåra  förutsättningar med beaktande av elevernas socioekonomiska  bakgrund och som uppfyller villkoren i 16 §, eller
3. huvudmän med en låg andel behöriga lärare och speciallärare  eller en låg andel behöriga förskollärare i förhållande till  annan pedagogisk personal i förskolan eller förskoleklassen.
Vid urval enligt första stycket 3 ska Statens skolverk också  beakta geografisk spridning och att bidrag lämnas till såväl  offentliga som enskilda huvudmän.
16 §
En lärare eller förskollärare ska ges företräde enligt 
15 § första stycket 2 endast om skolenheten
1. har minst 50 elever,
2. är belägen i en kommun
a) med minst 200 000 invånare varav minst 200 000 invånare i  den största tätorten,
b) där minst 40 procent av den förvärvsarbetande befolkningen  med bostad i kommunen (nattbefolkningen) pendlar till arbete i  en storstad eller storstadsnära kommun, eller
c) med minst 50 000 invånare varav minst 40 000 invånare i den  största tätorten, och
3. tillhör de 150 skolenheter med förskoleklass eller  grundskola som omfattas av 1 och 2 och som har svårast  förutsättningar med beaktande av elevernas socioekonomiska  bakgrund.
Utbetalning
17 §
Statsbidrag ska betalas ut en gång per termin.
Uppföljning och redovisning
18 §
Statens skolverk ska följa upp hur statsbidraget har  använts.
Skolverket ska i samband med sin årsredovisning till  Regeringskansliet lämna en redovisning av hur bidraget har  använts.
19 §
/Upphör att gälla U:2026-01-01/
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  myndigheten begär.
19 §
/Träder i kraft I:2026-01-01/
Den som har tagit emot bidrag är skyldig att medverka i  den uppföljning och utvärdering av verksamheten som bestäms av  Skolverket eller av en annan myndighet som har fått  regeringens uppdrag att följa upp hur bidraget har använts.  Mottagaren ska också lämna de uppgifter som Skolverket eller  en annan myndighet som gör en uppföljning eller utvärdering av  verksamheten begär. Förordning (2025:553).
Anmälningsskyldighet
20 §
/Upphör att gälla U:2026-01-01/
Den som ansöker om eller har beviljats statsbidrag enligt  denna förordning ska utan dröjsmål till Statens skolverk  anmäla sådana ändrade förhållanden som kan påverka rätten till  bidraget eller storleken på det.
20 §
/Träder i kraft I:2026-01-01/
Den som ansöker om eller har beviljats statsbidrag enligt  denna förordning ska snarast möjligt till Statens skolverk  anmäla sådana ändrade förhållanden som kan påverka rätten till  bidraget eller storleken på det. Förordning (2025:553).
Återbetalning
21 §
/Upphör att gälla U:2026-01-01/
Mottagaren av statsbidrag enligt denna förordning är  återbetalningsskyldig om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. sådan redovisning som avses i 19 § inte har lämnats, eller
4. mottagaren inte har följt villkor som framgår av beslutet  om bidrag.
Mottagaren är inte återbetalningsskyldig även om resultatet av  universitetets eller högskolans prövning enligt 6 kap. 8 §  högskoleförordningen (1993:100) avviker från den bedömning som  har gjorts enligt 3 § tredje stycket denna förordning, om  mottagaren har gjort vad som rimligen kan krävas för att  arbetet ska kunna tillgodoräknas som sådan verksamhetsförlagd  utbildning som krävs för yrkeslärarexamen.
21 §
/Träder i kraft I:2026-01-01/
Mottagaren av statsbidrag enligt denna förordning är  återbetalningsskyldig om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har medverkat i den uppföljning och  utvärdering eller lämnat sådana uppgifter som anges i 19 §,  eller
4. mottagaren inte har följt villkor som framgår av beslutet  om bidrag.
Mottagaren är inte återbetalningsskyldig även om resultatet av  universitetets eller högskolans prövning enligt 6 kap. 8 §  högskoleförordningen (1993:100) avviker från den bedömning som  har gjorts enligt 3 § tredje stycket denna förordning, om  mottagaren har gjort vad som rimligen kan krävas för att  arbetet ska kunna tillgodoräknas som sådan verksamhetsförlagd  utbildning som krävs för yrkeslärarexamen.  Förordning (2025:553).
22 §
/Upphör att gälla U:2026-01-01/
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 21 §.
Om det finns särskilda skäl för det, får Skolverket besluta  att helt eller delvis avstå från återkrav.
22 §
/Träder i kraft I:2026-01-01/
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 21 §.
Om det finns synnerliga skäl för det, får Skolverket besluta  att helt eller delvis avstå från återkrav.  Förordning (2025:553).
23 §
/Upphör att gälla U:2026-01-01/
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
23 §
/Träder i kraft I:2026-01-01/
På statsbidrag som krävs tillbaka ska ränta tas ut från  och med den trettionde dagen efter den dag då beslutet om  återkrav fattades och efter en räntesats som vid varje  tidpunkt överstiger statens utlåningsränta med två  procentenheter.
Om det finns synnerliga skäl för det, får Statens skolverk  besluta att helt eller delvis avstå från krav på ränta.
Förordning (2025:553).
Hinder mot utbetalning
24 §
Statens skolverk ska besluta att ett beviljat statsbidrag  helt eller delvis inte ska betalas ut om mottagaren av  bidraget inte längre bedöms uppfylla villkoren för det eller  om det finns grund för återbetalning enligt 21 §. Beslutet  gäller omedelbart.
Bemyndigande
25 §
Statens skolverk får meddela föreskrifter om  verkställigheten av denna förordning.
Överklagande
26 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 24 § får dock inte överklagas.
Övergångsbestämmelser
2023:144
1. Denna förordning träder i kraft den 1 juli 2023.
2. Genom förordningen upphävs
a) förordningen (2007:222) om statsbidrag för fortbildning av  lärare,
b) förordningen (2013:60) om statsbidrag för  behörighetsgivande utbildning för lärare i yrkesämnen,
c) förordningen (2016:400) om statsbidrag för fortbildning när  det gäller specialpedagogiska insatser,
d) förordningen (2016:709) om statsbidrag för fortbildning av  lärare när det gäller svenska som andraspråk och kommunal  vuxenutbildning i svenska för invandrare, och
e) förordningen (2021:151) om statsbidrag för fortbildning av  förskollärare.
3. De genom denna förordning upphävda förordningarna gäller  dock fortfarande för statsbidrag som har beviljats med stöd av  dem.
4. Den upphävda förordningen (2013:60) om statsbidrag för  behörighetsgivande utbildning för lärare i yrkesämnen  fortsätter dock att gälla till och med den 31 december 2023  för ansökningar som avser lärare i yrkesämnen som har påbörjat  en utbildning före den 1 juli 2023 och som statsbidrag redan  har lämnats för enligt den förordningen.
Övergångsbestämmelser
2025:553
1. Denna förordning träder i kraft den 1 januari 2026.
2. Äldre föreskrifter gäller fortfarande för bidrag som avser  tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.