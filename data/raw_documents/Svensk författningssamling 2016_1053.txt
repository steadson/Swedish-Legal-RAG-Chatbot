Title: Lag (2016:1053) om särskild beräkning av vissa avgifter för växa-företag
SFS Number: Svensk författningssamling 2016:1053
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161053-om-sarskild-berakning-av-vissa_sfs-2016-1053/
Source Link: http://rkrattsbaser.gov.se/sfst?bet=2016:1053
HTML Document Link: None
Amendment Register Link: http://rkrattsbaser.gov.se/sfsr?bet=2016:1053
Ministry/Authority: Finansdepartementet S1
Issued: N/A
Metadata: {}

==================================================

Lag (2016:1053) om särskild beräkning av vissa avgifter för växa-företag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
: 
2016:1053
Departement/myndighet
: 
Finansdepartementet S1
Utfärdad
: 
2016-11-24
Ändrad
: 
t.o.m. SFS 2020:1158
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna lag innehåller bestämmelser om särskild beräkning av
1. arbetsgivaravgifter enligt socialavgiftslagen 
(2000:980),
2. löneavgift enligt lagen (1994:1920) om allmän löneavgift, och
3. löneskatt enligt lagen (1990:659) om särskild löneskatt på vissa förvärvsinkomster.
2 §
Termer och uttryck som används i denna lag har samma betydelse och tillämpningsområde som i inkomstskattelagen 
(1999:1229) och socialavgiftslagen (2000:980).
3 §
Bestämmelserna i denna lag tillämpas på avgiftspliktig ersättning enligt 2 kap. socialavgiftslagen (2000:980) som en arbetsgivare ger ut till en person som har anställts i en näringsverksamhet efter den 30 april 2024 under förutsättning att arbetsgivaren sedan den 1 januari 2024 eller sedan verksamheten påbörjades och fram till dess anställningen påbörjas uppfyller villkoren för ett växa-företag
1. enligt 4 § första stycket 1 a, 2 a eller 3 a,
2. enligt 4 § första stycket 1 b, 2 b eller 3 b, eller
3. enligt först 4 § första stycket 1 a, 2 a eller 3 a och därefter enligt 4 § första stycket 1 b, 2 b eller 3 b.
Lag (2024:1158)
.
3 a §
Har upphävts genom
lag (2020:1058)
.
4 §
Med ett växa-företag avses i denna lag
1. en fysisk person som bedriver aktiv näringsverksamhet och som
a) inte är skyldig att betala arbetsgivaravgifter på ersättning till arbetstagare enligt socialavgiftslagen 
(2000:980) eller löneskatt enligt lagen (1990:659) om särskild löneskatt på vissa förvärvsinkomster,
b) har en sådan skyldighet som avses i a men som gäller ersättning till högst en arbetstagare,
2. ett aktiebolag som bedriver rörelse och som
a) inte är skyldigt att betala arbetsgivaravgifter på ersättning till arbetstagare enligt socialavgiftslagen eller löneskatt enligt lagen om särskild löneskatt på vissa förvärvsinkomster, eller
b) har en sådan skyldighet som avses i a men som gäller ersättning till högst en arbetstagare, och
3. ett handelsbolag med högst två delägare som bedriver aktiv näringsverksamhet och som
a) inte är skyldigt att betala arbetsgivaravgifter på ersättning till arbetstagare enligt socialavgiftslagen eller löneskatt enligt lagen om särskild löneskatt på vissa förvärvsinkomster, eller
b) har en sådan skyldighet som avses i a men som gäller ersättning till högst en arbetstagare.
Ett företag som bedriver verksamhet utomlands är ett växa-
företag om det uppfyller villkoren i första stycket och inte i den utländska verksamheten har utgett ersättning, eller har utgett ersättning till högst en arbetstagare, som skulle ha medfört en skyldighet att betala arbetsgivaravgifter eller särskild löneskatt, om ersättningen hade utgetts för arbete i Sverige.
Vid tillämpning av första och andra styckena ska ersättning till en person som direkt eller indirekt äger andelar i ett aktiebolag eller är närstående till en sådan person inte beaktas om sådan ersättning ges till högst en person i bolaget.
Vid bedömningen av om växa-företaget har en sådan avgiftsskyldighet som avses i första stycket ska det bortses från sådana ersättningar till en och samma person som under den tidsperiod som avses i 3 § uppgår till högst 5 000 kronor.
Lag (2024:1158)
.
5 §
På ersättning som utges till en anställd som får avgiftspliktig ersättning i ett växa-företag ska under längst 
24 kalendermånader i följd ingen annan avgift eller löneskatt betalas än ålderspensionsavgift enligt socialavgiftslagen 
(2000:980), om inte annat följer av 6 eller 7 §.
Första stycket gäller endast till den del den avgiftspliktiga ersättningen till den anställde uppgår till högst 
35 000 kronor per kalendermånad.
Lag (2024:1158)
.
6 §
Bestämmelserna i 5 § gäller inte
1. växa-företag enligt 4 § 1 om anställningen avser en person som under kalenderåret eller något av de tre föregående kalenderåren är eller har varit anställd i en annan näringsverksamhet som, direkt eller indirekt, bedrivs eller har bedrivits av samma arbetsgivare eller någon närstående till arbetsgivaren, eller
2. växa-företag enligt 4 § 2 och 3
a) om anställningen avser en person som under kalenderåret eller något av de tre föregående kalenderåren är eller har varit anställd i en annan näringsverksamhet som, direkt eller indirekt, bedrivs eller har bedrivits av samma arbetsgivare eller någon närstående till en fysisk person som, direkt eller indirekt, äger del i växa-företaget, eller
b) om anställningen avser en person som under kalenderåret eller något av de tre föregående kalenderåren är delägare eller företagsledare i växa-företaget enligt bestämmelserna i 
56 kap. 6 § inkomstskattelagen (1999:1229) eller närstående till en sådan person.
Bestämmelserna i 5 § gäller inte heller om arbetsgivaren redan har utgett ersättning som blivit föremål för särskild beräkning enligt denna lag, eller enligt lagen (2021:423) om särskild beräkning av vissa avgifter för arbetsgivare, i en annan näringsverksamhet.
Lag (2024:1158)
.
7 §
Bestämmelserna i 5 § gäller endast om anställningsavtalet avser en anställning på minst tre månader i följd och omfattar en arbetstid på minst 20 timmar per vecka.
7 a §
Företag i intressegemenskap ska ses som en enda arbetsgivare vid tillämpningen av bestämmelserna i denna lag.
Med företag i intressegemenskap avses två företag som står under i huvudsak gemensam ledning.
Lag (2017:1221)
.
8 §
Har upphävts genom
lag (2020:1058)
.
9 §
Särskild beräkning enligt 5 § får göras bara om beräkningen uppfyller villkoren för att utgöra stöd av mindre betydelse enligt
1. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse,
2. kommissionens förordning (EU) nr 1408/2013 av den 
18 december 2013 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse inom jordbrukssektorn, eller
3. kommissionens förordning (EU) nr 717/2014 av den 27 juni 
2014 om tillämpningen av artiklarna 107 och 108 i fördraget om Europeiska unionens funktionssätt på stöd av mindre betydelse inom fiskeri- och vattenbrukssektorn.
Lag (2024:1158)
.
10 §
Vid bedömningen av om den särskilda beräkningen enligt 
9 § anses vara stöd av mindre betydelse ska de villkor tillämpas som avser
1. stöd inom sektorn för primärproduktion av jordbruksprodukter, om den som utger ersättningen bedriver verksamhet både inom denna sektor och inom någon annan sektor, och
2. stöd inom fiskeri- och vattenbrukssektorn, om den som utger ersättningen bedriver verksamhet både inom denna sektor och inom någon annan sektor än sektorn för primärproduktion av jordbruksprodukter.
Övergångsbestämmelser
2016:1053
1. Denna lag träder i kraft den 1 januari 2017.
2. Lagen tillämpas på ersättning som utges från och med den 
1 januari 2017.
3. Lagen upphör att gälla vid utgången av 2021.
4. Den upphävda lagen gäller dock fortfarande för ersättning som har utgetts under perioden den 1 januari 2017 till och med den 31 december 2021.
2017:1221
1. Denna lag träder i kraft den 1 januari 2018.
2. Lagen tillämpas på ersättning som utges från och med den 1 januari 2018.
2019:477
1. Denna lag träder i kraft den 1 augusti 2019.
2. Lagen tillämpas första gången på anställningar som har påbörjats efter den 28 februari 2018.
2020:1058
1. Denna lag träder i kraft den 1 januari 2021.
2. Lagen tillämpas på ersättning som utges från och med den 
1 januari 2021.
3. För arbetsgivare som avses i 4 § första stycket 1 och som efter den 31 mars 2016 men före lagens ikraftträdande har anställt en person i en näringsverksamhet gäller 3 § i den äldre lydelsen.
4. För arbetsgivare som avses i 4 § första stycket 2 eller 3 och som efter den 31 mars 2017 men före lagens ikraftträdande har anställt en person i en näringsverksamhet gäller den upphävda 3 a § i stället för 3 §.
2024:1158
1. Denna lag träder i kraft den 1 januari 2025.
2. Lagen tillämpas på ersättning som utges efter den 
31 december 2024.
3. För arbetsgivare som har anställt en person i näringsverksamheten före den 1 maj 2024 gäller dock lagen i den äldre lydelsen på ersättning som utges till den personen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.