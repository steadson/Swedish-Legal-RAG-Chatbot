Title: Lag (2013:1054) om marknadsföring av modersmjölksersättning och tillskottsnäring
SFS Number: Svensk författningssamling 2013:1054
URL: https://www.riksdagen.se/sv/dokument-och-lagar/dokument/svensk-forfattningssamling/lag-20131054-om-marknadsforing-av_sfs-2013-1054/
Source Link: http://rkrattsbaser.gov.se/sfst?bet=2013:1054
Amendment Register Link: http://rkrattsbaser.gov.se/sfsr?bet=2013:1054
Ministry/Authority: Landsbygds- och infrastrukturdepartementet RSL
Issued: 2013-12-05
Metadata: {"Utfärdad": "2013-12-05"}

==================================================

Lag (2013:1054) om marknadsföring av modersmjölksersättning och tillskottsnäring
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2013:1054
Departement/myndighet
:   
Landsbygds- och infrastrukturdepartementet RSL
Utfärdad
:   
2013-12-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll
1 §
Denna lag innehåller bestämmelser om
1. marknadsföring av modersmjölksersättning och tillskottsnäring, och
2. användning av modersmjölksersättning som skänkts eller sålts till förmånspris till hälso- och sjukvården och socialtjänsten.
Uttryck i lagen
2 §
I denna lag avses med
spädbarn: barn yngre än tolv månader,
modersmjölksersättning: livsmedel som är avsett särskilt som näring för spädbarn under de första månaderna och som ensamt tillgodoser näringsbehovet för spädbarn tills de börjar få lämplig tilläggskost,
tillskottsnäring: livsmedel som är avsett särskilt som näring för spädbarn när de börjar få lämplig tilläggskost och som är den huvudsakliga flytande beståndsdelen i en alltmer varierad kost för sådana spädbarn.
Förbud mot marknadsföring av modersmjölksersättning
3 §
Marknadsföring av modersmjölksersättning är endast tillåten i publikationer som är särskilt inriktade på spädbarnsvård och i vetenskapliga publikationer. All annan marknadsföring av modersmjölksersättning är förbjuden.
Marknadsföring av andra produkter än modersmjölksersättning
4 §
Andra produkter än modersmjölksersättning får inte vid marknadsföring framställas som lämpade att ensamma tillgodose friska spädbarns näringsbehov under de första månaderna tills de börjar få lämplig tilläggskost.
Marknadsföring av modersmjölksersättning och tillskottsnäring
5 §
Marknadsföringen av modersmjölksersättning och tillskottsnäring ska ge nödvändiga upplysningar om produktens användning och får inte avråda från amning.
Uttryck som kan ge sken av att produkterna härstammar från eller har samma egenskaper som bröstmjölk får inte användas vid marknadsföringen.
Modersmjölksersättning och tillskottsnäring ska vid marknadsföring vara märkta så att produkterna inte kan förväxlas med varandra.
6 §
Marknadsföringen av modersmjölksersättning får endast innehålla de närings- och hälsopåståenden som anges i bilagan till denna lag och endast om de villkor som anges i bilagan är uppfyllda.
I fråga om tillskottsnäring finns bestämmelser om närings-
och hälsopåståenden i Europaparlamentets och rådets förordning (EG) nr 1924/2006 av den 20 december 2006 om näringspåståenden och hälsopåståenden om livsmedel.
Särskilda bestämmelser om marknadsföring av modersmjölksersättning
7 §
Marknadsföringen av modersmjölksersättning får endast innehålla vetenskaplig och saklig information. Informationen får inte antyda eller ge intryck av att uppfödning med modersmjölksersättning är likvärdig med eller bättre än amning.
8 §
Vid marknadsföring av modersmjölksersättning ska det framhållas att amning har fördelar. Det ska även framgå att produkten endast bör användas på rekommendation av en person med utbildning i medicin, näringslära eller farmaci eller någon annan som arbetar med barna- eller mödravård.
9 §
Vid marknadsföring av modersmjölksersättning får det inte användas bilder av spädbarn eller bilder eller texter som kan idealisera produktens användning. Vid marknadsföringen får det dock användas en grafisk framställning som gör det enkelt att identifiera produkten eller som visar hur produkten ska tillredas.
Användning av modersmjölksersättning
10 §
Det är förbjudet att inom hälso- och sjukvården och socialtjänsten använda eller distribuera modersmjölksersättning som skänkts eller sålts till förmånspris annat än till barn som behöver den och endast under så lång tid som dessa barn behöver den.
Sanktioner enligt marknadsföringslagen
11 §
Marknadsföring som strider mot någon av 3-9 §§ ska vid tillämpningen av 5, 23 och 26 §§ marknadsföringslagen
(2008:486) anses otillbörlig mot konsumenter.
Tillsyn
12 §
Konsumentverket utövar tillsyn över att bestämmelserna om marknadsföring i denna lag följs.
Bilaga
Närings- och hälsopåståenden för modersmjölksersättning och villkor för användning av sådana påståenden
1. NÄRINGSPÅSTÅENDEN
Näringspåstående om             Villkor för användning
1.1 Enbart laktos               Produkten innehåller ingen annan
kolhydrat än laktos.
1.2 Laktosfri                   Produkten innehåller inte mer
laktos än 2,5 mg/100 kJ
(10 mg/100 kcal).
1.3 Fleromättade fettsyror har tillsatts, eller motsvarande näringspåstående i fråga om tillsats av
dokosahexaensyra                Innehållet av dokosahexaensyra
utgör minst 0,2 procent av det
sammanlagda fettsyreinnehållet.
1.4 Näringspåståenden om tillsatser av följande fakultativa ingredienser:
1.4.1 Taurin
1.4.2 Fruktooligosackarider och galaktooligosackarider
1.4.3 Nukleotider               Frivillig tillsats i en mängd
som är lämplig för den avsedda
särskilda användningen och i
enlighet med de villkor i fråga
om modersmjölksersättningens
sammansättning som har
föreskrivits med stöd av 6 § 3
livsmedelslagen (2006:804).
2. HÄLSOPÅSTÅENDEN (INKLUSIVE PÅSTÅENDEN OM MINSKAD SJUKDOMSRISK)
Hälsopåstående om               Villkor för användning
2.1 Minskad risk för allergi mot mjölkproteiner. Detta hälsopåstående får inbegripa termer som hänvisar till minskade allergena eller
minskade antigena egenskaper.   a) Objektiva och vetenskapligt
belagda uppgifter som bevisar de
påstådda egenskaperna ska finnas
tillgängliga.
b) Modersmjölksersättningen ska
uppfylla de villkor i fråga om
modersmjölksersättningens
sammansättning som har
föreskrivits med stöd av 6 § 3
livsmedelslagen (2006:804).
Mängden immunreaktivt protein,
mätt med allmänt erkända
metoder, ska vara mindre än
1 procent av kväveinnehållande
ämnen i modersmjölksersättningen.
c) Etiketten ska tydligt ange
att produkten inte får förtäras
av barn som är allergiska mot de
intakta proteiner den är
framställd av. En sådan text
behövs inte om allmänt erkända
kliniska försök visar att
modersmjölksersättningen
tolereras av mer än 90 procent
av spädbarn (95 procent
konfidensintervall) som är
överkänsliga mot det protein
som hydrolysatet är framställt
av.
d) Modersmjölksersättningen får
vid oral tillförsel inte ge
upphov till överkänslighet hos
djur mot de intakta proteiner
som hydrolysatet är framställt
av.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.