Title: Lag (2023:421) om ordningsvakter
SFS Number: Svensk författningssamling 2023:421
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023421-om-ordningsvakter_sfs-2023-421/
Source Link: http://rkrattsbaser.gov.se/sfst?bet=2023:421
Amendment Register Link: http://rkrattsbaser.gov.se/sfsr?bet=2023:421
Ministry/Authority: Justitiedepartementet L4
Issued: 2023-06-15
Metadata: {"Utfärdad": "2023-06-15"}

==================================================

Lag (2023:421) om ordningsvakter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:421
Departement/myndighet
:   
Justitiedepartementet L4
Utfärdad
:   
2023-06-15
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om under vilka  förutsättningar och för vilka ändamål ordningsvakter får  användas. I lagen finns också bestämmelser om förordnande av  ordningsvakter och om ordningsvakters ingripanden.
Användningen av ordningsvakter
2 §
Ordningsvakter får användas för att medverka till att  upprätthålla allmän ordning och säkerhet eller främja  trygghet.
3 §
Ordningsvakter får, utöver vad som följer av 5 §, användas  endast om det finns ett beslut om tillstånd att använda  ordningsvakter eller om det följer av lag eller annan  författning.
Tillstånd att använda ordningsvakter
Förutsättningar för tillstånd
4 §
Tillstånd att använda ordningsvakter får efter ansökan  meddelas om det finns ett behov av sådan användning och det är  ändamålsenligt för att upprätthålla allmän ordning och  säkerhet eller främja trygghet på den plats, inom det område  eller i den verksamhet som ansökan avser.
Vid bedömningen av om det är ändamålsenligt att använda  ordningsvakter ska det särskilt beaktas
1. vilken art och omfattning uppdraget ska ha,
2. var uppdraget ska utföras, och
3. vilka möjligheter till ledning och kontroll  Polismyndigheten kommer att ha över ordningsvakternas arbete.
Undantag från tillståndskravet
5 §
Tillstånd för användning av ordningsvakter krävs inte om  villkor för sådan användning redan har meddelats vid beslut  som gäller
1. allmänna sammankomster som avses i 2 kap. 1 § ordningslagen 
(1993:1617),
2. offentliga tillställningar som avses i 2 kap. 3 §  ordningslagen, eller
3. lokaler eller utrymmen där alkoholdrycker eller  alkoholdrycksliknande preparat serveras till allmänheten med  tillstånd enligt 8 kap. 2 § alkohollagen (2010:1622).
Tillstånd krävs inte heller för Polismyndighetens användning  av ordningsvakter i myndighetens egen verksamhet.
Beslut om tillstånd
6 §
Ett beslut om tillstånd ska avse en viss plats, ett visst  område eller en viss verksamhet.
Beslutet får förenas med villkor. Villkor får meddelas endast  om skälen för villkoret uppväger det intrång eller men i  övrigt som villkoret innebär för den som har ansökt om  tillstånd eller för något annat motstående intresse. Om  förutsättningarna för ett tillstånd ändras, får nya villkor  meddelas.
Tidsbegränsning av tillstånd
7 §
Ett beslut om tillstånd ska meddelas för en viss tid.
Återkallelse av tillstånd
8 §
Ett beslut om tillstånd får återkallas om  förutsättningarna för tillståndet inte längre är uppfyllda  eller om det annars finns särskilda skäl för återkallelse.
Förordnande av ordningsvakter
Förutsättningar för förordnande
9 §
Ett beslut om förordnande som ordningsvakt får efter  ansökan meddelas den som
1. har fyllt 20 år,
2. har genomgått föreskriven utbildning för ordningsvakt, och
3. med hänsyn till laglydnad och övriga omständigheter är  lämplig för uppdraget.
Den som är anställd som polisman eller tjänstgör som  militärpolisman får inte förordnas som ordningsvakt.
Tidsbegränsning av förordnande
10 §
Ett förordnande ska meddelas för en viss tid.
Återkallelse och avstängning
11 §
Ett förordnande får återkallas om ordningsvakten inte  längre uppfyller villkoren i 9 §. Detsamma gäller om personen  åsidosätter sina skyldigheter som ordningsvakt eller om det  finns något annat särskilt skäl för återkallelse.
12 §
Om det kan antas att ett förordnande kommer att  återkallas, får en ordningsvakt stängas av från sin  tjänstgöring fram till dess att frågan om återkallelse har  prövats slutligt.
Om det inte längre finns skäl för avstängning, ska beslutet  omedelbart upphävas.
Ett beslut om avstängning får avse ett visst  tjänstgöringstillfälle, om det med hänsyn till  omständigheterna är olämpligt att ordningsvakten fullföljer  tjänstgöringen vid det tillfället.
Ledning av ordningsvakter
13 §
En ordningsvakt står under Polismyndighetens ledning.
En ordningsvakt är skyldig att följa en anvisning som en  polisman meddelar i tjänsten. Det gäller dock inte om det är  uppenbart att anvisningen inte angår tjänstgöring som  ordningsvakt eller om den strider mot lag eller annan  författning.
14 §
En ordningsvakt ska hålla Polismyndigheten underrättad om  förhållanden som rör verksamheten och som är av sådan art att  de bör komma till myndighetens kännedom.
Ordningsvakters ingripanden
Proportionalitet vid ingripanden
15 §
En ordningsvakts ingripande ska ske på ett sätt som står  i rimlig proportion till åtgärdens syfte och omständigheterna  i övrigt. Om en mindre ingripande åtgärd är tillräcklig, ska  den användas.
Befogenheter
16 §
Bestämmelser om en ordningsvakts befogenheter finns i
1. rättegångsbalken,
2. lagen (1958:205) om förverkande av alkohol m.m.,
3. lagen (1976:511) om omhändertagande av berusade personer  m.m.,
4. lagen (1981:1064) om säkerhetskontroll i domstol,
5. polislagen (1984:387),
6. ordningslagen (1993:1617),
7. lagen (2010:294) om säkerhetskontroll vid offentliga  sammanträden i kommuner och regioner,
8. lagen (2018:1974) om säkerhetskontroll vid Sametingets  offentliga sammanträden,
9. lagen (2021:77) om säkerhetskontroll på frivårdskontor, och
10. lagen (2022:1011) om in- och utpasseringskontroller vid  högskoleprovet.
Tystnadsplikt
17 §
En ordningsvakt får inte obehörigen röja eller utnyttja  vad han eller hon på grund av sitt uppdrag har fått veta om
1. en enskilds personliga förhållanden, eller
2. omständigheter som är av betydelse för Sveriges säkerhet  eller för att bekämpa brott.
I det allmännas verksamhet tillämpas offentlighets- och  sekretesslagen (2009:400).
Straff
18 §
Den som uppsåtligen eller av oaktsamhet bryter mot kravet  på tillstånd i 3 § eller mot ett villkor som har meddelats  enligt 6 § andra stycket döms till böter eller fängelse i  högst sex månader.
Ringa fall utgör inte brott.
Bemyndigande
19 §
Regeringen eller den myndighet som regeringen bestämmer  får meddela föreskrifter om
1. tillstånd att använda ordningsvakter,
2. förordnande av ordningsvakter,
3. ordningsvakters rapporteringsplikt,
4. ordningsvakters utbildning och utrustning, och
5. avgifter för utbildning och ärendehandläggning.
Beslut och överklagande
20 §
Beslut enligt denna lag fattas av Polismyndigheten.
Om Polismyndighetens beslut om avstängning enligt 12 § inte  kan avvaktas, får en polisman besluta om avstängning. Ett  sådant beslut ska skyndsamt anmälas till Polismyndigheten. Om  avstängningen inte redan har upphört, ska myndigheten  omedelbart pröva om den ska bestå.
Beslut enligt denna lag gäller omedelbart om inte något annat  anges i beslutet.
21 §
Polismyndighetens beslut enligt denna lag får överklagas  till allmän förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2023:421
1. Denna lag träder i kraft den 1 januari 2024.
2. Genom lagen upphävs lagen (1980:578) om ordningsvakter.
3. Den upphävda lagen gäller dock fortfarande vid överklagande  av ett beslut om återkallelse av förordnande som ordningsvakt  eller avstängning av ordningsvakt som har meddelats enligt den  lagen.
4. Ett förordnande som ordningsvakt som har beslutats enligt  den upphävda lagen upphör att gälla vid utgången av år 2025,  om det inte dessförinnan har återkallats eller annars har  upphört att gälla.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.