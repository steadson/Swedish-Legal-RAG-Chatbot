Title: Förordning (2017:1317) om bidrag till privatpersoner för inköp av eldrivna cyklar, mopeder, motorcyklar och utombordsmotorer
SFS Number: Svensk författningssamling 2017:1317
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171317-om-bidrag-till_sfs-2017-1317/
Source Link: http://rkrattsbaser.gov.se/sfst?bet=2017:1317
Amendment Register Link: http://rkrattsbaser.gov.se/sfsr?bet=2017:1317
Ministry/Authority: Miljödepartementet
Issued: 2017-12-18
Metadata: {"Utfärdad": "2017-12-18", "Ändrad": "t.o.m. SFS 2018:1383"}

==================================================

Förordning (2017:1317) om bidrag till privatpersoner för inköp av eldrivna cyklar, mopeder, motorcyklar och utombordsmotorer
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1317
Departement/myndighet
:   
Miljödepartementet
Utfärdad
:   
2017-12-18
Ändrad
:   
t.o.m. SFS 2018:1383
Tidsbestämd
: 
2021-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
För att förbättra förutsättningarna att transportera  sig klimatvänligt får Naturvårdsverket, om det finns medel,  ge bidrag enligt denna förordning för inköp av eldrivna  cyklar, eldrivna mopeder, eldrivna motorcyklar och eldrivna  utombordsmotorer.
Förordningen är meddelad med stöd av
- 8 kap. 11 § regeringsformen i fråga om 15 §, och
- 8 kap. 7 § regeringsformen i fråga om övriga  bestämmelser. Förordning (2018:1383).
Ordförklaringar
2 §
I denna förordning betyder eldriven cykel ett  elmotordrivet fordon
1. med en tramp- eller vevanordning, om elmotorn endast  förstärker kraften från tramp- eller vevanordningen, inte ger  något krafttillskott vid hastigheter över 25 kilometer i  timmen och har en kontinuerlig märkeffekt som inte överstiger 
250 watt, eller
2. utan tramp- eller vevanordning, om fordonet är avsett för  användning av personer med fysisk funktionsnedsättning, är  inrättat huvudsakligen för befordran av en person och för att  föras av den åkande och är konstruerat för en hastighet av  högst 20 kilometer i timmen.
3 §
I denna förordning betyder
moped: en moped enligt lagen (2001:559) om  vägtrafikdefinitioner,
motorcykel: en motorcykel enligt lagen om  vägtrafikdefinitioner, och
eldriven utombordsmotor: en enhet som med el från ett eller  flera batterier kan driva ett fartyg och är avsedd att  placeras utanför skrovet på fartyget.  Förordning (2018:1383).
Förutsättningar för bidrag
4 a §
Bidrag för en eldriven utombordsmotor får inkludera  det batteri eller, om motorns funktion kräver flera batterier  samtidigt, de batterier som behövs för att motorn ska kunna  användas för fartygets framdrift från det att motorn är ny  till dess att batteriet eller batterierna har tjänat ut.  Bidraget får ges endast till en privatperson som är  folkbokförd i Sverige och om
1. motorn och batteriet eller batterierna är nya och har  köpts tidigast den 12 april 2018,
2. motorn och batteriet eller batterierna är CE-märkta,
3. motorn har ett unikt identifikationsnummer eller annan  uppgift som gör den möjlig att identifiera,
4. motorn har en effekt på minst en kilowatt,
5. motorn är avsedd att användas som den huvudsakliga motorn  för att driva ett fartyg, och
6. motorn och batteriet eller batterierna inte har legat till  grund för annat offentligt stöd. Förordning (2018:1383).
5 §
Bidrag får ges för en eldriven cykel endast om den är  CE-märkt eller överensstämmer med standarden SS-EN 15194 och  Europaparlamentets och rådets direktiv 2006/42/EG av den 17  maj 2006 om maskiner och om ändring av direktiv 95/16/EG, i  lydelsen enligt Europaparlamentets och rådets förordning (EU)  nr 167/2013.
6 §
Bidrag får ges för en eldriven moped eller en eldriven  motorcykel endast om den har ett CoC-intyg eller motsvarande  typgodkännande.
Bidragets storlek
7 §
Bidrag får ges som ett engångsbelopp per person med  högst 25 procent av inköpskostnaden för en eldriven cykel, en  eldriven moped, en eldriven motorcykel eller en eldriven  utombordsmotor, dock högst 10 000 kronor.
Förordning (2018:1383).
Ansökan om bidrag
8 §
Ansökan om bidrag ska göras senast sex månader efter  inköpet av den eldrivna cykel, moped, motorcykel eller  utombordsmotor som ansökan avser.
Om ansökan för en eldriven utombordsmotor också avser ett  eller flera batterier som inköpts vid en annan tidpunkt än  motorn, ska ansökningstiden börja löpa vid tidpunkten för det  första inköpet. Förordning (2018:1383).
9 §
Ansökan ska göras i ett särskilt formulär som  Naturvårdsverket tillhandahåller. I formuläret ska den  sökande lämna uppgifter som visar att kraven i 4-6 och 8 §§  är uppfyllda. Den sökande ska också lämna in handlingar som  styrker den bidragsberättigande kostnaden och det unika  ramnumret eller identifikationsnumret.  Förordning (2018:1383).
Prövning och beslut om bidrag
10 §
Naturvårdsverket prövar frågor om bidrag enligt denna  förordning.
11 §
I ett beslut att betala ut bidrag ska  Naturvårdsverket ange
1. att bidraget ska betalas tillbaka om produkten som  bidraget avser returneras till säljaren och köpeskillingen  betalas tillbaka,
2. att bidragsmottagaren, på begäran av myndigheten, ska  lämna de uppgifter som behövs för uppföljning och utvärdering  av bidraget, och
3. de övriga villkor som behövs för att säkerställa att  kraven enligt denna förordning uppfylls och att syftet med  bidraget enligt 1 § tillgodoses. Förordning (2018:1383).
Tillsyn
12 §
Naturvårdsverket utövar tillsyn över att villkoren  för bidraget följs. Förordning (2018:1383).
Återbetalning och återkrav
13 §
Mottagaren av ett bidrag som har betalats ut enligt  denna förordning är återbetalningsskyldig, om
1. den som har ansökt om eller beviljats bidrag genom att  lämna oriktiga uppgifter orsakat att bidraget getts felaktigt  eller med för högt belopp,
2. bidraget av något annat skäl har getts felaktigt eller med  för högt belopp och mottagaren borde ha insett detta, eller
3. ett villkor för bidraget inte har följts.
14 §
Om en bidragsmottagare är återbetalningsskyldig enligt 
13 §, ska Naturvårdsverket besluta att helt eller delvis  kräva tillbaka bidraget.
Naturvårdsverket får besluta att helt eller delvis avstå från  kravet i första stycket om det finns särskilda skäl.
Bemyndigande
15 §
Naturvårdsverket får meddela föreskrifter om  verkställigheten av denna förordning.
Överklagande
16 §
Beslut enligt denna förordning får inte överklagas.
Övergångsbestämmelser
2017:1317
1. Denna förordning träder i kraft den 1 februari 2018.
2. Ansökningstiden i 8 § ska räknas fr.o.m. den 1 februari 
2018 i fråga om inköp gjorda före ikraftträdandet.
3. Förordningen upphör att gälla vid utgången av 2020.
4. Den upphävda förordningen gäller dock fortfarande för  bidrag som har beviljats före utgången av 2020.
2018:1383
1. Denna förordning träder i kraft den 15 juli 2018.
2. Ansökningstiden i 8 § ska, i fråga om utombordsmotor,  räknas från och med den 15 juli 2018 för inköp som är gjorda  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.