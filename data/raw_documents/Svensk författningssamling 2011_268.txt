Title: Förordning (2011:268) om lärar- och förskollärarregister
SFS Number: Svensk författningssamling 2011:268
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011268-om-larar-och_sfs-2011-268/
Source Link: http://rkrattsbaser.gov.se/sfst?bet=2011:268
Amendment Register Link: http://rkrattsbaser.gov.se/sfsr?bet=2011:268
Ministry/Authority: Utbildningsdepartementet
Issued: 2011-03-10
Metadata: {"Utfärdad": "2011-03-10", "Ändrad": "t.o.m. SFS 2025:682"}

==================================================

Förordning (2011:268) om lärar- och förskollärarregister
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:268
Departement/myndighet
:   
Utbildningsdepartementet
Utfärdad
:   
2011-03-10
Ändrad
:   
t.o.m. SFS 2025:682
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledning
1 §
För de ändamål som anges i 5 och 6 §§ ska Statens skolverk med hjälp av automatiserad behandling föra ett register över legitimerade och tidigare legitimerade lärare och förskollärare.
Förhållandet till annan reglering
2 §
Denna förordning kompletterar Europaparlamentets och  rådets förordning (EU) 2016/679 av den 27 april 2016 om skydd  för fysiska personer med avseende på behandling av  personuppgifter och om det fria flödet av sådana uppgifter  och om upphävande av direktiv 95/46/EG (allmän  dataskyddsförordning), här benämnd EU:s dataskyddsförordning.
Termer och uttryck i denna förordning har samma betydelse som  i EU:s dataskyddsförordning. Förordning (2018:1360).
2 a §
Vid behandling av personuppgifter enligt denna  förordning gäller lagen (2018:218) med kompletterande  bestämmelser till EU:s dataskyddsförordning, och föreskrifter  som har meddelats i anslutning till den lagen, om inte annat  följer av denna förordning. Förordning (2018:1360).
3 §
Artikel 21.1 i EU:s dataskyddsförordning om rätten att  göra invändningar gäller inte vid sådan behandling som är  tillåten enligt denna förordning. Förordning (2018:1360).
Personuppgiftsansvarig
4 §
Statens skolverk är personuppgiftsansvarig för behandling av personuppgifter i registret.
Registrets ändamål
5 §
Personuppgifterna i registret får behandlas för att föra en aktuell förteckning över legitimerade och tidigare legitimerade lärare och förskollärare.
6 §
Personuppgifterna i registret får, utöver det som anges i 
5 §, behandlas om det är nödvändigt för att
1. handlägga ärenden om legitimation enligt 2 kap. 16 §  skollagen (2010:800), enligt föreskrifter som har meddelats  med stöd av 2 kap. 16 b § andra stycket skollagen eller enligt 
27 kap. 4 § skollagen,
2. handlägga ärenden om meriteringsnivå enligt 2 kap. 34 b §  skollagen,
3. lämna uppgifter till utländska myndigheter i enlighet med  förordningen (2016:157) om erkännande av yrkeskvalifikationer,
4. utöva tillsyn över skolväsendet och dess personal, och
5. kontrollera identitet, behörighet och meriteringsnivå i  samband med tjänstetillsättning av lärare och förskollärare  eller antagning till utbildning.
Personuppgifterna i registret får också behandlas för att  fullgöra uppgiftslämnande som sker i överensstämmelse med lag  eller förordning. Förordning (2025:682).
Registrets innehåll
7 §
Registret får innehålla endast följande uppgifter:
1. namn och kön,
2. personnummer, samordningsnummer eller, om sådant saknas,  födelsedatum,
3. yrke, lärosäte som utfärdat examen, utbildningsland och  datum för utfärdande av examen,
4. lärarens eller förskollärarens behörighet enligt  legitimationen,
5. datum för utfärdande av legitimation,
6. lärares och förskollärares meriteringsnivå,
7. om beslut om varning eller återkallelse av legitimation har  meddelats,
8. sådana tekniska och administrativa uppgifter som är  nödvändiga för att registerändamålen ska kunna tillgodoses.
Registret får inte innehålla uppgifter om skälen för de beslut  som avses i första stycket 7. Förordning (2025:682).
Direktåtkomst
8 §
Direktåtkomst får inte medges till uppgifterna i registret.
Utlämnande på medium för automatiserad behandling
9 §
Personuppgifterna i registret får lämnas ut på medium för automatiserad behandling om uppgifterna ska behandlas för de ändamål som anges i 5 och 6 §§.
Information
10 §
Statens skolverk ska, utöver vad som följer av EU:s  dataskyddsförordning, informera den registrerade om
1. vilken typ av uppgifter som registret får innehålla,
2. de sekretess- och säkerhetsbestämmelser som gäller för  registret, och
3. vad som gäller i fråga om sökbegrepp, direktåtkomst och  utlämnande av uppgifter på medium för automatiserad  behandling. Förordning (2018:1360).
11 §
Har upphävts genom förordning (2018:1360).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.