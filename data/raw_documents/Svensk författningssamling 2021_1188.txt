Title: Förordning (2021:1188) med kompletterande bestämmelser till EU:s förordningar om Schengens informationssystem
SFS Number: Svensk författningssamling 2021:1188
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20211188-med-kompletterande_sfs-2021-1188/
Source Link: http://rkrattsbaser.gov.se/sfst?bet=2021:1188
Amendment Register Link: http://rkrattsbaser.gov.se/sfsr?bet=2021:1188
Ministry/Authority: Justitiedepartementet L4
Issued: 2021-12-02
Metadata: {"Utfärdad": "2021-12-02", "Ändrad": "t.o.m. SFS 2024:275"}

==================================================

Förordning (2021:1188) med kompletterande bestämmelser till EU:s förordningar om Schengens informationssystem
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:1188
Departement/myndighet
:   
Justitiedepartementet L4
Utfärdad
:   
2021-12-02
Ändrad
:   
t.o.m. SFS 2024:275
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
Denna förordning kompletterar
- Europaparlamentets och rådets förordning (EU) 2018/1860 av  den 28 november 2018 om användning av Schengens  informationssystem för återvändande av tredjelandsmedborgare  som vistas olagligt i medlemsstaterna, här benämnd  återvändandeförordningen,
- Europaparlamentets och rådets förordning (EU) 2018/1861 av  den 28 november 2018 om inrättande, drift och användning av  Schengens informationssystem (SIS) på området in- och  utresekontroller, om ändring av konventionen om tillämpning av  Schengenavtalet och om ändring och upphävande av förordning 
(EG) nr 1987/2006, här benämnd gränsförordningen, och
- Europaparlamentets och rådets förordning (EU) 2018/1862 av  den 28 november 2018 om inrättande, drift och användning av  Schengens informationssystem (SIS) på området polissamarbete  och straffrättsligt samarbete, om ändring och upphävande av  rådets beslut 2007/533/RIF och om upphävande av  Europaparlamentets och rådets förordning (EG) nr 1986/2006 och  kommissionens beslut 2010/261/EU, här benämnd  polisförordningen.
Förordningarna benämns gemensamt EU:s förordningar om  Schengens informationssystem.
Förordningen innehåller även bestämmelser som kompletterar  lagen (2021:1187) med kompletterande bestämmelser till EU:s  förordningar om Schengens informationssystem.
Förordningen är meddelad med stöd av 8 kap. 7 §  regeringsformen.
Användning av termer och uttryck
2 §
Termer och uttryck i förordningen har samma betydelse som  i EU:s förordningar om Schengens informationssystem.
Flaggning
3 §
Om det enligt artikel 24 i polisförordningen finns hinder  mot att i Sverige verkställa en begäran från en annan stat,  ska Polismyndigheten hos den andra staten kräva att  registreringen ska förses med en flagga.
Åklagare är behöriga att enligt artikel 25.2 i  polisförordningen begära att Polismyndigheten hos en annan  stat ska kräva att en registrering om gripande för  överlämnande ska förses med en flagga.
Registreringar i den nationella delen av Schengens  informationssystem
4 §
Migrationsverket ansvarar för att föra in registreringar  om återvändande enligt artikel 3 i återvändandeförordningen  och att uppdatera sådana registreringar
1. som har sin grund i myndighetens beslut om avvisning eller  utvisning, och
2. när en migrationsdomstol eller Migrationsöverdomstolen  beslutar om avvisning eller utvisning enligt 8 kap. 27 §  tredje stycket utlänningslagen (2005:716).
Migrationsverket ansvarar även för att uppdatera  registreringar om återvändande
1. vid överklagande av Polismyndighetens beslut om avvisning  enligt 14 kap. 2 § första meningen utlänningslagen, och
2. när utlänningen ansöker om upphävande av en allmän domstols  beslut om utvisning enligt 12 kap. 16 a § utlänningslagen.
5 §
På begäran av en åklagare ska Polismyndigheten föra in en  registrering om en person som är efterlyst för att gripas och  överlämnas eller utlämnas.
6 §
Polismyndigheten ska särskilt överväga att föra in en  registrering om en försvunnen person eller en sårbar person  som ska hindras från att resa, om det finns ett beslut om  omhändertagande enligt
1. lagen (1990:52) med särskilda bestämmelser om vård av unga,
2. lagen (1988:870) om vård av missbrukare i vissa fall,
3. lagen (1991:1128) om psykiatrisk tvångsvård,
4. 21 kap. 10 § föräldrabalken, eller
5. 19 eller 20 § lagen (1989:14) om erkännande och  verkställighet av utländska vårdnadsavgöranden m.m. och om  överflyttning av barn.
Polismyndigheten ska också särskilt överväga att föra in en  sådan registrering som avses i första stycket om det finns ett  beslut om utreseförbud enligt 31 a § lagen med särskilda  bestämmelser om vård av unga eller om tillfälligt utreseförbud  enligt 31 d § samma lag. Förordning (2024:275).
7 §
På begäran av en åklagare eller en allmän domstol ska  Polismyndigheten föra in en registrering om en person som söks  för att delta i ett rättsligt förfarande. Även Kriminalvården  och Statens institutionsstyrelse får begära att en sådan  registrering görs om det är fråga om en person som ska delges  en kallelse att inställa sig för verkställighet av ett  frihetsberövande straff.
En registrering om en person som söks för att delta i ett  rättsligt förfarande får även avse en person som ska delges  ett föreläggande av ordningsbot eller ett strafföreläggande.
8 §
På begäran av en åklagare, Säkerhetspolisen, Tullverket  eller Kustbevakningen får Polismyndigheten föra in en  registrering om att en person eller ett föremål söks för  diskret kontroll eller undersökningskontroll i syfte att  förebygga och utreda brott eller förebygga hot mot den  allmänna säkerheten.
På begäran av Kriminalvården eller Statens  institutionsstyrelse får Polismyndigheten föra in en  registrering som avses i första stycket och som syftar till  att få information som är nödvändig för att verkställa ett  fängelsestraff eller en annan frihetsberövande åtgärd.
9 §
På begäran av en åklagare eller Säkerhetspolisen får  Polismyndigheten föra in en registrering om ett föremål som  ska tas i beslag eller användas som bevis i brottmål.
10 §
På begäran av en åklagare, Säkerhetspolisen, Tullverket  eller Kustbevakningen får Polismyndigheten föra in en  registrering om en okänd efterlyst person som söks för  identifiering.
Rätt att få uppgifter ur registret
11 §
Följande myndigheter ska ha åtkomst till uppgifter som  förts in i SIS och rätt att söka i sådana uppgifter direkt  eller i en kopia för följande syften:
1. Polismyndigheten, Tullverket, Kustbevakningen och  Migrationsverket när de utför gränskontroller eller bistår vid  sådan verksamhet.
2. Polismyndigheten, Säkerhetspolisen, åklagarmyndigheter,  Tullverket och Kustbevakningen när de utför andra kontroller  än gränskontroller.
3. Polismyndigheten, Säkerhetspolisen, åklagarmyndigheter,  Tullverket, Kustbevakningen och Skatteverket när de vidtar  åtgärder i sin verksamhet för att förebygga, förhindra,  avslöja, utreda eller lagföra terroristbrott eller andra grova  brott.
4. Polismyndigheten, Migrationsverket, Regeringskansliet och  utlandsmyndigheter när de prövar ärenden om  tredjelandsmedborgares inresa och vistelse i Sverige, även när  det gäller ärenden om uppehållstillstånd, nationella  viseringar, utvisning, avvisning och återreseförbud, och när  dessa myndigheter utför kontroller av tredjelandsmedborgare  som olagligen reser in i eller vistas i Sverige.
5. Säkerhetspolisen när myndigheten utför säkerhetskontroller  av tredjelandsmedborgare som ansöker om internationellt skydd.
6. Migrationsverket och utlandsmyndigheter när de prövar  ärenden om Schengenviseringar. Denna rätt inkluderar rätt till  åtkomst till registreringar i SIS om eftersökta handlingar  enligt artikel 38.2 k och l i polisförordningen.
7. Migrationsverket när myndigheten prövar ansökningar om  medborgarskap.
8. Transportstyrelsen, i egenskap av fordonsregistreringsenhet  och registreringsenhet för fartyg och luftfartyg, för sådana  uppgifter och för de syften som anges i artikel 45 och 46 i  polisförordningen.
9. Polismyndigheten, i egenskap av registreringsmyndighet för  skjutvapen, för sådana uppgifter och för de syften som anges i  artikel 47 i polisförordningen.
12 §
Uppgifter som finns i SIS ska lämnas ut om det begärs av  åklagarmyndigheter när de utför undersökningar i sin  verksamhet för att förebygga eller utreda brott.
13 §
Uppgifter som finns i SIS om registreringar om nekad  inresa och vistelse, om tredjelandsmedborgare som är föremål  för restriktiva åtgärder och om återvändande ska lämnas ut om  det begärs av en migrationsdomstol eller  Migrationsöverdomstolen när de prövar mål om visering,  uppehållstillstånd eller medborgarskap.
Uppgiftsskyldighet
14 §
En myndighet som med stöd av 5, 7, 8, 9 eller 10 § har  rätt att begära en registrering i SIS ska skyndsamt lämna  Polismyndigheten de uppgifter som Polismyndigheten behöver för  att kunna fullgöra sina skyldigheter enligt EU:s förordningar  om Schengens informationssystem.
15 §
En myndighet som med stöd av 11 § har åtkomst till SIS,  eller som enligt 13 § har rätt att få uppgifter ur SIS, ska  skyndsamt lämna Polismyndigheten följande uppgifter:
1. Uppgifter som krävs för att Polismyndigheten ska kunna  genomföra samråd enligt återvändandeförordningen och  gränsförordningen.
2. Uppgift om att myndigheten har beslutat att avslå en  ansökan om uppehållstillstånd eller visering, om ansökan har  gjorts före inresa i landet och beslutet grundar sig på att  utlänningen bedöms utgöra ett hot mot allmän ordning och  säkerhet. Detsamma gäller uppgift om att ett sådant beslut  fått laga kraft, upphävts eller på annat sätt upphört att  gälla.
3. Uppgift om att myndigheten i ärenden om Schengenvisering  påträffat eftersökta handlingar enligt artikel 38.2 k och l i  polisförordningen.
4. Uppgifter som Polismyndigheten i övrigt behöver för att  kunna fullgöra sina skyldigheter enligt EU:s förordningar om  Schengens informationssystem.
16 §
Polismyndigheten ska, inom ramen för ett samråd enligt  återvändandeförordningen eller gränsförordningen, lämna  berörda myndigheter de uppgifter som de behöver för att kunna  fullgöra sina skyldigheter enligt EU:s förordningar om  Schengens informationssystem.
Radering av registreringar i vissa fall
17 §
Polismyndigheten ska radera en registrering i SIS på  begäran av den myndighet som enligt 5, 7, 8, 9 eller 10 § har  begärt att registreringen förs in i SIS.
18 §
Migrationsverket ansvarar för att radera registreringar
1. som har sin grund i myndighetens beslut om avvisning eller  utvisning om beslutet upphävs eller på annat sätt upphör,
2. när myndigheten eller en migrationsdomstol upphäver  Polismyndighetens beslut om avvisning,
3. när Migrationsöverdomstolen upphäver en migrationsdomstols  beslut om avvisning eller utvisning enligt 8 kap. 27 § tredje  stycket utlänningslagen (2005:716),
4. när en migrationsdomstol eller Migrationsöverdomstolen  upphäver en allmän domstols beslut om utvisning, och
5. om nekad inresa och vistelse enligt artikel 24.1 b i  gränsförordningen om beslutet om återreseförbud upphävs av  myndigheten, en migrationsdomstol eller  Migrationsöverdomstolen.
Migrationsverket ansvarar även för att enligt artikel 6.2 i  återvändandeförordningen radera en registrering om  återvändande och i tillämpliga fall föra in en registrering om  nekad inresa och vistelse när myndigheten verkställer ett  beslut om avvisning eller utvisning enligt 12 kap. 14 §  första, andra eller femte stycket utlänningslagen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.