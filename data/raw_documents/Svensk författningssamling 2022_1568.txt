Title: Lag (2022:1568) om Sveriges riksbank
SFS Number: Svensk författningssamling 2022:1568
URL: https://www.riksdagen.se/sv/dokument-och-lagar/dokument/svensk-forfattningssamling/lag-20221568-om-sveriges-riksbank_sfs-2022-1568/
Source Link: http://rkrattsbaser.gov.se/sfst?bet=2022:1568
Amendment Register Link: http://rkrattsbaser.gov.se/sfsr?bet=2022:1568
Ministry/Authority: Finansdepartementet
Issued: 2022-11-24
Metadata: {"Utfärdad": "2022-11-24", "Ändrad": "t.o.m. SFS 2024:1372"}

==================================================

Lag (2022:1568) om Sveriges riksbank
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1568
Departement/myndighet
:   
Finansdepartementet
Utfärdad
:   
2022-11-24
Ändrad
:   
t.o.m. SFS 2024:1372
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Penningpolitik
3 kap. Det finansiella systemet
4 kap. Kontanter och andra betalningsmedel
5 kap. Fredstida krissituationer och höjd beredskap
6 kap. Internationell verksamhet
7 kap. Organisation
8 kap. Budget och redovisning
9 kap. Tillgångsförvaltning
10 kap. Utländsk valuta
11 kap. Insyn och öppenhet
12 kap. Administrativa bestämmelser
13 kap. Bemyndiganden
Övergångsbestämmelser
1 kap. Allmänna bestämmelser
Lagens innehåll
1 §
Denna lag innehåller bestämmelser om Sveriges riksbanks 
(Riksbanken) verksamhet, organisation och kapital. I lagen  finns också bestämmelser om finansiella företag, företag som  bedriver verksamhet som påverkar tillgången till kontanter i  Sverige och företag som bedriver verksamhet som är av särskild  betydelse för genomförandet av betalningar.
Definition av finansiella företag
2 §
Med finansiella företag avses
1. juridiska personer som står under tillsyn av  Finansinspektionen,
2. utländska juridiska personer som
a) i hemlandet står under motsvarande tillsyn som de företag  som avses i 1, och
b) bedriver verksamhet i Sverige,
3. AP-fonder, och
4. Svenska skeppshypotekskassan.
Riksbankens ställning
3 §
Riksbanken är enligt 9 kap. 13 § regeringsformen rikets  centralbank och en myndighet under riksdagen.
Riksbanken har tillgångar som den förvaltar. Staten garanterar  Riksbankens förpliktelser.
Europeiska centralbankssystemet
4 §
Riksbanken ingår i Europeiska centralbankssystemet och är  delägare i Europeiska centralbanken.
Allmänna krav på verksamheten
5 §
Riksbanken får bara bedriva eller delta i sådan verksamhet  som har stöd i lag eller unionsrätten.
6 §
Riksbanken får inte lämna krediter till eller förvärva  skuldförbindelser direkt från
1. staten, kommuner, regioner eller kommunalförbund eller  juridiska personer som staten, regioner, kommuner eller  kommunalförbund, var för sig eller tillsammans, har ett direkt  eller indirekt rättsligt bestämmande inflytande över, eller
2. institutioner, organ eller byråer inom Europeiska unionen,  som inte är centralbanker.
Riksbanken får dock
1. förvärva skuldförbindelser på andrahandsmarknaden enligt 
2 kap. 4 § första stycket 3 och 4 och 3 kap. 6 § 2 och 3,
2. lämna staten sådana krediter som avses i 3 kap. 3 § andra  stycket, och
3. lämna krediter till eller förvärva skuldförbindelser direkt  från offentligt ägda kreditinstitut under samma  förutsättningar som gäller för andra kreditinstitut enligt  denna lag.
7 §
I Riksbankens verksamhet ska hög effektivitet eftersträvas  och god hushållning med statens medel iakttas.
8 §
Riksbanken får vidta en åtgärd bara om
1. åtgärden kan antas leda till det avsedda resultatet,
2. åtgärden inte är mer långtgående än vad som behövs, och
3. det avsedda resultatet står i rimlig proportion till de  kostnader och risker som åtgärden medför för Riksbankens och  statens finanser.
Om en åtgärd innebär ett ingrepp i ett enskilt intresse  tillämpas 5 § tredje stycket förvaltningslagen (2017:900).
9 §
Riksbanken ska följa den allmänna ekonomiska utvecklingen  och utvecklingen på de finansiella marknaderna.
Riksbanken ska identifiera hot mot en hållbar utveckling som  påverkar förutsättningarna för verksamheten enligt denna lag.
Forskning
10 §
Riksbanken får bedriva och ekonomiskt bidra till  forskning som har betydelse för myndighetens verksamhet.
Statistik
11 §
En av Riksbankens grundläggande uppgifter är att samla in  den statistik som behövs enligt stadgan för Europeiska  centralbankssystemet och Europeiska centralbanken.
Riksbanken ska löpande framställa och offentliggöra statistik  över finansmarknaderna, betalningsbalanser och  utlandsställningen.
Riksbanken får också framställa och offentliggöra statistik  som behövs
1. för att banken ska kunna utföra sina uppgifter enligt denna  lag, eller
2. för samarbetet inom Europeiska centralbankssystemet, Banken  för internationell betalningsutjämning, Internationella  valutafonden eller andra internationella organisationer.
Referensvärden
12 §
Riksbanken får tillhandahålla och offentliggöra  referensvärden enligt Europaparlamentets och rådets förordning 
(EU) 2016/1011 av den 8 juni 2016 om index som används som  referensvärden för finansiella instrument och finansiella  avtal eller för att mäta investeringsfonders resultat, och om  ändring av direktiven 2008/48/EG och 2014/17/EU och förordning 
(EU) nr 596/2014.
Riksbanken får ta ut avgifter från dem som använder  referensvärden enligt första stycket.
2 kap. Penningpolitik
Allmänna bestämmelser
1 §
Det överordnade målet för Riksbanken är att upprätthålla  varaktigt låg och stabil inflation (prisstabilitetsmålet).  Utan att åsidosätta prisstabilitetsmålet ska Riksbanken  dessutom bidra till en balanserad utveckling av produktion och  sysselsättning (realekonomiska hänsyn).
2 §
Riksbanken ska tillämpa det växelkurssystem som regeringen  har beslutat om enligt lagen (1998:1404) om valutapolitik.
3 §
Riksbanken ska, efter riksdagens godkännande, besluta om  precisering av prisstabilitetsmålet.
Uppgifter och befogenheter
4 §
Riksbanken får, i förhållande till finansiella företag,
1. ta emot inlåning,
2. lämna krediter i svenska kronor och utländsk valuta mot  betryggande säkerhet,
3. ingå återköpsavtal i finansiella instrument,
4. ingå återköpsavtal i utländsk valuta mot svenska kronor i  likviditetsstyrande syfte, och
5. köpa och sälja svenska statspapper.
Riksbanken ska bestämma styrränta för transaktioner som anges  i första stycket 1-3.
5 §
Riksbanken får
1. genomföra valutainterventioner,
2. ge ut och omsätta egna skuldebrev i svenska kronor, och
3. om det finns synnerliga skäl köpa och sälja andra  finansiella instrument än sådana statspapper som avses i 4 §  första stycket 5.
6 §
Riksbanken får kräva att en viss andel av ett finansiellt  företags placeringar eller förbindelser ska motsvaras av  företagets inlåning i Riksbanken (kassakrav).
Lag (2024:1372)
.
Information
7 §
Riksbanken ska skyndsamt informera det statsråd som  regeringen utser om viktiga penningpolitiska beslut som banken  har fattat.
3 kap. Det finansiella systemet
Allmänna bestämmelser
1 §
Riksbanken ska, utan att åsidosätta prisstabilitetsmålet,  bidra till att det finansiella systemet är stabilt och  effektivt, inbegripet att allmänheten ska kunna göra  betalningar.
Uppgifter och befogenheter
Betalningar
2 §
Riksbanken ska tillhandahålla system för avveckling av  betalningar.
Riksbanken bestämmer vilka finansiella företag och myndigheter  som får delta i bankens system för avveckling av betalningar.  Banken får ta ut avgifter från deltagarna.
3 §
Riksbanken får, i fråga om bankens system för avveckling  av betalningar,
1. ta emot inlåning från deltagarna, och
2. mot betryggande säkerhet lämna kortfristiga krediter i  svenska kronor till deltagarna i syfte att främja systemets  funktionssätt.
En kredit enligt första stycket 2 får lämnas till  Riksgäldskontoret om den
1. inte löper längre än 24 timmar, och
2. är förenlig med de åtaganden som följer av Sveriges  medlemskap i Europeiska unionen.
Riksgäldskontoret behöver inte ställa säkerhet.
4 §
Riksbanken ska ta emot betalningar till staten och  förmedla utbetalningar för statens räkning.
Riksbanken får ta emot inlåning från staten.
5 §
Riksbanken får medverka i andra avvecklings-, betalnings-  och clearingsystem inom Europeiska ekonomiska samarbetsområdet  än sådana som avses i 2 §.
Generellt likviditetsstöd
6 §
Om det behövs för att motverka en allvarlig störning i det  finansiella systemet i Sverige, får Riksbanken
1. mot betryggande säkerhet lämna krediter i svenska kronor  eller utländsk valuta till
a) finansiella företag som avses i 1 kap. 2 § 1,
b) finansiella företag som avses i 1 kap. 2 § 2 och bedriver  verksamhet från filial i Sverige,
c) finansiella företag som avses i 1 kap. 2 § 1 och 2 och är  centrala motparter.
2. ingå återköpsavtal med finansiella företag som avses i 1,  och
3. om det finns synnerliga skäl köpa och sälja finansiella  instrument till förutbestämda priser i syfte att tillfälligt  stödja systemviktiga finansiella marknaders funktionssätt.
Särskilt likviditetsstöd
7 §
Riksbanken får mot säkerhet och på andra särskilda villkor  lämna krediter i svenska kronor eller utländsk valuta till ett  livskraftigt finansiellt företag som avses i 6 § i syfte att  tillfälligt tillgodose företagets behov av likviditet, om
1. det behövs för att motverka en allvarlig störning i det  finansiella systemet i Sverige, eller
2. det finns andra synnerliga skäl.
Övervakning
8 §
Riksbanken ska övervaka
1. avvecklings-, betalnings- och clearingsystem,
2. kontoföring av finansiella instrument,
3. transaktionsregister, och
4. annan verksamhet som är av särskild betydelse för den  finansiella infrastrukturen i Sverige.
Riksbanken ska följa betalningsmarknadens utveckling.
9 §
Riksbanken ska bedöma om det finansiella systemet är  stabilt och effektivt, identifiera risker för allvarliga  störningar eller betydande effektivitetsförluster och redovisa  sina bedömningar.
Om Riksbanken bedömer att dessa risker kan påverka andra  myndigheters verksamhet, ska banken underrätta dessa  myndigheter och andra berörda.
Krisförberedande arbete
10 §
Riksbanken ska ha en god förmåga att motverka allvarliga  störningar i det finansiella systemet i Sverige. Riksbanken  ska identifiera likviditetsstödjande åtgärder som kan användas  för att motverka sådana störningar.
Riksbanken får delta i krisförberedande arbete i Sverige och  utomlands.
Samverkan
11 §
Riksbanken ska
1. ge Finansinspektionen tillfälle att yttra sig innan  Riksbanken fattar beslut i viktigare frågor som har samband  med det finansiella systemets stabilitet och effektivitet  eller som berör Finansinspektionens tillsynsverksamhet,
2. ge Riksgäldskontoret tillfälle att yttra sig innan  Riksbanken fattar beslut i viktigare frågor som har samband  med myndighetens verksamhet enligt lagen (2015:1016) om  resolution, och
3. ge stödmyndigheten tillfälle att yttra sig innan Riksbanken  fattar beslut i viktigare frågor som har samband med  myndighetens verksamhet enligt lagen (2015:1017) om  förebyggande statligt stöd till kreditinstitut.
Riksbanken ska lämna den myndighet som banken samverkar med de  uppgifter som myndigheten behöver för samverkan.
Första stycket gäller inte om ett beslut är brådskande. I så  fall ska Riksbanken utan dröjsmål underrätta berörda  myndigheter om beslutet.
Information
12 §
Riksbanken ska
1. informera det statsråd som regeringen utser innan  Riksbanken beslutar om en kredit enligt 7 §,
2. underrätta regeringen, Finansinspektionen,  Riksgäldskontoret och stödmyndigheterna enligt lagen 
(2015:1017) om förebyggande statligt stöd till kreditinstitut  och om stabilitetsfonden och lagen (2022:739) med  kompletterande bestämmelser till EU:s förordning om  återhämtning och resolution av centrala motparter om  genomförda likviditetsstödjande åtgärder och lämna de  uppgifter som behövs, och
3. underrätta myndigheter med ansvar för gruppbaserad tillsyn  inom Europeiska ekonomiska samarbetsområdet om en sådan  kritisk situation som avses i 6 kap. 3 § första stycket 7  lagen (2014:968) om särskild tillsyn över kreditinstitut och  värdepappersbolag.
4 kap. Kontanter och andra betalningsmedel
Allmänna bestämmelser
1 §
Sveriges valuta benämns krona. En krona består av 100 öre.
Riksbanken ska bidra till att det finns tillgång till sedlar  och mynt i kronor (kontanter) i betryggande utsträckning i  hela Sverige.
Uppgifter och befogenheter
Kontantutgivning
2 §
Riksbanken ska själv eller genom någon annan ge ut och  lösa in kontanter.
3 §
Sedlar får ges ut med valörerna tjugo, femtio, etthundra,  tvåhundra, femhundra och ettusen kronor.
Mynt får ges ut med valörerna en krona, två kronor, fem kronor  och tio kronor. Minnes- eller jubileumsmynt får ges ut även  med andra valörer.
4 §
Riksbanken får lösa in kontanter som är skadade eller  förslitna.
Riksbanken får lösa in kontanter som har upphört att vara  lagliga betalningsmedel, om det finns särskilda skäl.
Riksbanken får ta ut avgifter vid inlösen av kontanter.
Tillverkning av kontanter
5 §
Riksbanken får själv eller genom någon annan tillverka  kontanter, medaljer och liknande föremål.
Depåer
6 §
Riksbanken ska själv eller genom någon annan  tillhandahålla minst fem platser för lagring och ut- och  inlämning av sedlar i Sverige (depåer).
Det ska finnas minst en depå i
1. Norrbottens eller Västerbottens län, och
2. Jämtlands eller Västernorrlands län.
Riksbanken bestämmer vilka företag som ska få tillgång till  depåerna. Banken får ta ut avgifter av dessa företag.
7 §
Riksbanken får betala räntekostnadsersättning eller lämna  räntefri kredit till företag som avskilt och lagrat kontanter.
Övervakning
8 §
Riksbanken ska följa, analysera och vid behov samordna  hanteringen av kontanter i Sverige.
Ett företag som bedriver verksamhet som påverkar tillgången  till kontanter i Sverige ska underrätta Riksbanken om  företaget avser att upphöra med denna verksamhet.
Digitala betalningsmedel
9 §
Riksbanken får, efter riksdagens medgivande, ge ut  digitala betalningsmedel.
Beredskapspengar
10 §
Vid höjd beredskap får Riksbanken ge ut beredskapspengar.
Kontanter som har förändrats eller bearbetats
11 §
Kontanter som har förändrats eller bearbetats får inte  spridas.
Lagliga betalningsmedel
12 §
Kontanter och beredskapspengar är lagliga  betalningsmedel.
5 kap. Fredstida krissituationer och höjd beredskap
Allmänna bestämmelser
1 §
Riksbanken ska ha en god förmåga att upprätthålla sin  verksamhet under fredstida krissituationer och vid höjd  beredskap, inbegripet att allmänheten ska kunna göra  betalningar under fredstida krissituationer och vid höjd  beredskap.
Uppgifter och befogenheter
2 §
Riksbanken ska planera och förbereda för att kunna  fortsätta sin verk-samhet under fredstida krissituationer och  vid höjd beredskap. Riksbanken ska beakta totalförsvarets  krav.
3 §
Riksbanken ska genomföra gemensamma utbildningar och  övningar för bankens egen personal och för arbets- och  uppdragstagare i företag som bedriver verksamhet som är av  särskild betydelse för genomförandet av betalningar.
4 §
Ett företag som bedriver verksamhet som är av särskild  betydelse för genomförandet av betalningar ska
1. planera och förbereda för att kunna fortsätta verksamhet  som avser betalningar under fredstida krissituationer och vid  höjd beredskap,
2. delta i verksamhet enligt 2 och 3 §§, och
3. se till att arbets- och uppdragstagare får den utbildning  och övning som behövs.
Riksbanken ska övervaka att ett företag uppfyller sina  skyldigheter enligt första stycket.
5 §
När det gäller företag som bedriver verksamhet som är av  särskild betydelse för genomförandet av betalningar får  Riksbanken, i den omfattning som behövs för att allmänheten  ska kunna göra betalningar vid höjd beredskap, besluta
1. hos vilka arbets- eller uppdragsgivare allmän tjänsteplikt  ska fullgöras, och
2. vilka arbets- eller uppdragstagare som ska omfattas av  allmän tjänsteplikt.
Ett beslut enligt första stycket får avse arbets- och  uppdragstagare som inte tas i anspråk av totalförsvaret i  övrigt.
Tystnadsplikt
6 §
Den som på grund av bestämmelser i detta kapitel har fått  kännedom om en enskilds affärs- eller driftförhållanden eller  förhållanden av betydelse för totalförsvaret eller annars för  Sveriges säkerhet får inte obehörigen röja eller utnyttja vad  han eller hon har fått veta.
I Riksbankens verksamhet tillämpas i stället bestämmelserna i  offentlighets- och sekretesslagen (2009:400).
Information
7 §
Under fredstida krissituationer och vid höjd beredskap ska  Riksbanken hålla regeringen och Riksgäldskontoret underrättade  om viktigare frågor.
6 kap. Internationell verksamhet
Allmänna bestämmelser
1 §
Riksbanken får verka som förbindelseorgan i förhållande  till internationella finansorgan som Sverige är medlem i.
Riksbanken får delta i sådant internationellt samarbete som
1. har betydelse för bankens verksamhet, eller
2. rör kunskapsutbyte med andra centralbanker.
Riksbanken ska i sin internationella verksamhet utgå från  regeringens och riksdagens övergripande ståndpunkter inom  olika politikområden.
Uppgifter och befogenheter
Internationella valutafonden
2 §
Riksbanken får vara finansiell motpart till  Internationella valutafonden. Riksbanken får också förvärva  särskilda dragningsrätter.
Riksbanken ska fullgöra de skyldigheter som följer av Sveriges  deltagande i Internationella valutafondens system för  särskilda dragningsrätter.
3 §
Riksbanken får, i fråga om Internationella valutafonden,
1. efter riksdagens medgivande, lämna krediter eller delta i  annan finansiering som inte avser låginkomstländer, och
2. göra en framställning till regeringen om att
a) tillskjuta insatskapital, eller
b) lämna krediter eller delta i annan finansiering som avser  låginkomstländer.
4 §
Riksbanken ska besluta om upplåning som motsvarar belopp  enligt 3 §. Riksgäldskontoret ska ta upp lån till staten i  syfte att tillgodose Riksbankens behov av sådan upplåning.
Riksgäldskontoret ska ta ut ersättning som motsvarar den ränta  som Riksbanken tar emot från Internationella valutafonden.  Riksbanken ska betala tillbaka lån till Riksgäldskontoret när  det inte längre finns skäl för upplåningen.
Riksbanken ska fatta beslut om upplåning eller återbetalning  av lån efter att Riksgäldskontoret har fått tillfälle att  lämna synpunkter.
Andra internationella finansorgan
5 §
Riksbanken får, i fråga om andra internationella  finansorgan än Internationella valutafonden och efter  riksdagens medgivande,
1. lämna krediter,
2. ingå avtal om långsiktiga internationella kreditåtaganden,  och
3. i övrigt delta i finansiering av verksamhet som har  anknytning till Riksbankens verksamhet.
Internationella betalningar
6 §
Riksbanken får, med eller utan ränta, ta emot insättningar  i valuta eller guld från eller göra sådana insättningar hos
1. kreditinstitut,
2. utländska kreditinstitut,
3. andra centralbanker,
4. stater, och
5. internationella finansorgan.
Riksbanken får medverka vid och ta ut avgifter för avveckling  av betalningar till eller från andra centralbanker eller  internationella finansorgan.
Riksbanken får ingå avtal om skyldigheter och rättigheter som  anknyter till sådana insättningar och betalningar som avses i  första och andra styckena.
Information
7 §
Riksbanken ska i sin internationella verksamhet hålla  regeringen underrättad om viktigare frågor.
7 kap. Organisation
Allmänna bestämmelser om Riksbankens organisation
1 §
I Riksbanken ska det, utöver ett fullmäktige och en  direktion, finnas
1. en internrevisionsavdelning,
2. en personalansvarsnämnd,
3. en revisionsfunktion som leds av fullmäktige, och
4. de organisatoriska delar i övrigt som direktionen  bestämmer.
Riksbanken ska ha sitt huvudkontor i Stockholm, där också  fullmäktige och direktionen ska ha sitt säte.
Beslutsordning
2 §
Ärenden som inte ska avgöras av fullmäktige avgörs av  direktionen. Direktionen får besluta att ärenden får avgöras  av riksbankschefen eller någon annan anställd i Riksbanken. Om  inte direktionen beslutar annat får riksbankschefen besluta  att ärenden får avgöras av någon annan anställd i Riksbanken.
Fullmäktige
3 §
Fullmäktige ska inom sig välja en ordförande och en vice  ordförande.
Fullmäktige är beslutsfört när minst åtta av ledamöterna är  närvarande. Ett beslut om att skilja en ledamot i direktionen  från anställningen förutsätter dock att minst åtta av  fullmäktiges ledamöter är överens.
4 §
Fullmäktige ska följa direktionens arbete och Riksbankens  verksamhet. Fullmäktige ska underrätta riksdagens  finansutskott om frågor av större betydelse och regelbundet  eller på begäran redovisa sina iakttagelser till utskottet.
Revisionsfunktionen ska granska direktionens arbete.
5 §
Fullmäktige ska besluta vilka motiv som ska finnas på de  kontanter som Riksbanken ger ut.
Fullmäktige får för Riksbankens räkning lämna remissyttranden  inom sitt ansvarsområde.
Fullmäktige ska besluta om lön och andra anställningsvillkor  för ledamöter i direktionen.
Direktionen
6 §
En ledamot i direktionen får inte
1. vara ledamot av riksdagen,
2. vara statsråd,
3. vara anställd i Regeringskansliet,
4. vara anställd på central nivå i ett politiskt parti,
5. vara ledamot eller suppleant i styrelsen för ett  finansiellt företag som avses i 1 kap. 2 § 1, eller
6. inneha annan anställning eller annat uppdrag som gör honom  eller henne olämplig att vara direktionsledamot.
En ledamot får inte heller vara underårig, i konkurs,  underkastad näringsförbud eller ha förvaltare enligt 
11 kap. 7 § föräldrabalken.
Om en ledamot tar en sådan anställning eller ett sådant  uppdrag som kan strida mot första stycket, ska ledamoten  genast anmäla det till fullmäktige.
7 §
Direktionen ska bestå av fem ledamöter som utses för en  tid av fem eller sex år. Av dessa ska fullmäktige utse en  ordförande (riksbankschef). Övriga fyra ledamöter ska vara  vice riksbankschefer.
Riksbankschefen och en vice riksbankschef får utses på nytt en  gång.
En vice riksbankschef får utses till riksbankschef.
8 §
Direktionen ska ansvara för Riksbankens verksamhet och se  till att den drivs enligt denna lag.
Direktionen ska
1. besluta om arbetsordning för Riksbanken som reglerar  organisation, arbetsfördelningen mellan direktionen och  riksbankschefen, delegering av beslutanderätt, handläggningen  av ärenden och formerna i övrigt för verksamheten,
2. besluta om verksamhetsplan för Riksbanken,
3. se till att det vid Riksbanken finns en intern styrning och  kontroll som fungerar på ett betryggande sätt, och
4. besluta om föreskrifter och ärenden av principiell karaktär  eller större betydelse.
Med intern styrning och kontroll avses den process som syftar  till att Riksbanken med rimlig säkerhet fullgör de krav som  följer av första stycket. I denna process ska momenten  riskanalys, kontrollåtgärder, uppföljning och dokumentation  ingå.
9 §
Riksbankschefen ska leda direktionens arbete.
Riksbankschefen ska ta upp frågor som avses i 8 § andra  stycket 4 till behandling och beslut i direktionen. En ledamot  i direktionen får alltid ta upp ett ärende till behandling och  beslut i direktionen.
Riksbankschefen ska förbereda direktionens sammanträden och se  till att dessa hålls vid behov eller efter begäran av en  direktionsledamot.
10 §
Direktionen är beslutsför när minst tre ledamöter är  närvarande. Ordföranden och vice ordföranden i fullmäktige har  rätt att närvara vid direktionens sammanträden med  yttranderätt men utan förslagsrätt eller rösträtt.
Om ett ärende är så brådskande att direktionen inte hinner  sammanträda för att behandla det, får ärendet avgöras genom  kontakter mellan ledamöterna.
Om inte heller detta hinns med eller är lämpligt får ärendet  avgöras av två ledamöter, om de är ense om beslutet. Ett  sådant beslut ska anmälas vid nästa sammanträde med  direktionen.
11 §
Ledamöterna i direktionen ska utses efter ett  ansökningsförfarande.
12 §
Fullmäktige får bestämma i vilken inbördes ordning de  vice riksbankscheferna ska tjänstgöra i riksbankschefens  ställe.
13 §
Under ett år efter att en direktionsledamots anställning  har upphört får han eller hon inte utan fullmäktiges  medgivande inneha en sådan anställning eller ett sådant  uppdrag som avses i 6 § första stycket 5 eller 6.
Riksbankschefen
14 §
Riksbankschefen ska ansvara inför direktionen och sköta  den löpande verksamheten enligt de direktiv och riktlinjer som  direktionen beslutar.
Gemensamma bestämmelser för fullmäktige och direktionen
15 §
Vid fullmäktiges och direktionens sammanträden ska  protokoll föras.
16 §
Fullmäktige och direktionen får inom sina respektive  ansvarsområden göra framställningar till regeringen.
Fullmäktige och direktionen ska ge varandra tillfälle att  lämna synpunkter innan de gör framställningar till regeringen  eller riksdagen.
En framställning till riksdagen enligt 2 kap. 3 § ska göras av  direktionen.
17 §
Fullmäktige och direktionen får inte sammanträda på  område som är ockuperat av främmande makt. En ledamot i  fullmäktige eller direktionen får inte heller på annat sätt  delta i beslutsfattande om han eller hon befinner sig på ett  sådant område.
Internrevisionsavdelningen
18 §
Internrevisionsavdelningen ska utifrån en analys av  verksamhetens risker självständigt granska om direktionens  interna styrning och kontroll är utformad så att Riksbanken  med rimlig säkerhet fullgör de krav som följer av 8 § första  stycket.
Internrevision ska drivas enligt god sed för internrevision  och internrevisorer.
Direktionen ska besluta om riktlinjer och revisionsplan för  internrevisionsavdelningen och åtgärder med anledning av  internrevisionsavdelningens iakttagelser och rekommendationer.
Personalansvarsnämnden
19 §
Personalansvarsnämnden ska bestå av riksbankschefen 
(ordförande), personalföreträdare och de övriga ledamöter som  direktionen utser.
Följande frågor ska, om de rör andra än direktionsledamöter,  prövas av nämnden:
1. skiljande från anställning på grund av personliga  förhållanden, dock inte i fråga om provanställning,
2. disciplinansvar,
3. åtalsanmälan, och
4. avstängning.
Nämnden är beslutsför när ordföranden och minst hälften av de  andra ledamöterna är närvarande.
Anmälan om finansiella instrument
20 §
Ordföranden och vice ordföranden i fullmäktige och  ledamöterna i direktionen ska när uppdraget eller  anställningen påbörjas skriftligen anmäla följande till  riksdagen:
1. innehav av finansiella instrument enligt 1 kap. 4 § lagen 
(2007:528) om värdepappersmarknaden,
2. innehav av andel i ett handelsbolag eller en ekonomisk  förening utom bostadsrättsförening och andel i en motsvarande  utländsk juridisk person,
3. ägande, helt eller delvis, av en näringsfastighet enligt 
2 kap. 14 § inkomstskattelagen (1999:1229),
4. ett avtal av ekonomisk karaktär med tidigare arbetsgivare  såsom ett avtal om löne- eller pensionsförmån som lämnas under  den tid som omfattas av uppdraget i fullmäktige eller  anställningen i direktionen, och
5. skulder och villkoren för dessa.
Första stycket gäller inte, om
1. tillgångarna och avtalen enligt första stycket 2-4  tillsammans understiger ett marknadsvärde på 500 000 kronor,  eller
2. skulderna enligt första stycket 5 tillsammans understiger 
500 000 kronor.
Om tillgångar, avtal eller skulder som enligt andra stycket  inte behöver anmälas uppnår en sådan gräns som anges där, ska  anmälan göras senast inom fyra veckor.
21 §
En anmälan ska därefter göras av förändring som innebär  att
1. tillgång som avses i 20 § första stycket 1 avyttras eller  förvärvas,
2. det sammanlagda värdet av tillgångar och avtal enligt 20 §  första stycket 2-4 eller det sammanlagda beloppet av skulder  enligt 20 § första stycket 5 förändrats med mer än 
100 000 kronor sedan anmälan senast gjordes, under  förutsättning att det sammanlagda värdet eller beloppet efter  förändringen inte understiger 500 000 kronor, eller
3. villkoren för anmälda skulder ändras.
Anmälan av förändringar enligt första stycket ska göras senast  fyra veckor från förändringen.
Lag (2024:371)
.
22 §
Bestämmelserna i 20 § första stycket 1 och 21 § första  stycket 1 och andra stycket gäller även för
1. övriga ledamöter i fullmäktige, och
2. de arbets- eller uppdragstagare som Riksbanken bestämmer.
Arbets- eller uppdragstagare som avses i första stycket 2 ska  göra sin anmälan till Riksbanken.
Underrättelse om brott
23 §
Riksbanken ska, trots det som anges i 31 kap. 1 § första  stycket offentlighets- och sekretesslagen (2009:400),  underrätta Polismyndigheten eller Åklagarmyndigheten om det i  verksamhet som avses i den bestämmelsen framkommer uppgifter  som ger anledning att anta att ett brott har begåtts.
Om det finns särskilda skäl får Riksbanken avstå från att  lämna en sådan underrättelse.
8 kap. Budget och redovisning
Budget
1 §
Direktionen ska varje år före utgången av december månad  upprätta en budget för nästa kalenderår (räkenskapsår).
Fullmäktige, riksdagens finansutskott och Riksrevisionen ska  underrättas om budgeten.
Redovisning
2 §
Riksbanken är bokföringsskyldig och direktionen ska  upprätta en årsredovisning för varje räkenskapsår.
Bokföringsskyldigheten ska fullgöras och årsredovisningen ska  upprättas i enlighet med denna lag och god redovisningssed,  inbegripet Europeiska centralbankens riktlinjer i tillämpliga  delar. Sådana avvikelser från riktlinjerna som inte följer av  denna lag ska motiveras.
3 §
Årsredovisningen ska bestå av en balans- och  resultaträkning och en förvaltningsberättelse.
Förvaltningsberättelsen ska innehålla en redogörelse för  penningpolitiken och övrig verksamhet.
Årsredovisningen ska innehålla en bedömning av om den interna  styrningen och kontrollen är betryggande.
4 §
Direktionen ska senast den 21 februari lämna  årsredovisningen till riksdagen, Riksrevisionen och  fullmäktige.
Fullmäktige ska besluta om disposition av årets resultat.  Riksdagen och Riksrevisionen ska underrättas om beslutet.
5 §
Riksdagen ska besluta om ansvarsfrihet för
1. fullmäktige för dess verksamhet, och
2. direktionen för förvaltningen av Riksbanken.
Ansvarsfrihet får vägras bara om det finns skäl att föra talan  om ekonomiskt ansvar mot en ledamot i fullmäktige eller  direktionen eller om ledamoten bör åtalas för brottsligt  förfarande i samband med sitt uppdrag eller sin anställning.
6 §
Riksdagen ska fastställa balans- och resultaträkningen och  godkänna fullmäktiges beslut om disposition av årets resultat.  Riksdagen får vägra att godkänna ett beslut bara om det  strider mot detta kapitel. Om godkännande vägras ska  fullmäktige fatta ett nytt beslut.
Utdelning till staten ska ske senast en vecka efter riksdagens  beslut.
7 §
Riksbanken ska varje år redovisa för riksdagen vilka  åtgärder banken har vidtagit med anledning av Riksrevisionens  iakttagelser.
Eget kapital
8 §
Riksbankens eget kapital ska bestå av en grundfond, en  reservfond och balanserade vinstmedel. Grundfonden och  reservfonden utgör bundet eget kapital.
Medel på sådana värderegleringskonton som avses i Europeiska  centralbankens riktlinjer ingår inte i det egna kapitalet.
9 §
Det egna kapitalet får uppgå till högst 
60 miljarder kronor (målnivå), om inte riksdagen beslutar  annat.
Ett belopp som motsvarar två tredjedelar av målnivån ska vara  grundnivå för det egna kapitalet.
10 §
Målnivån ska varje år räknas om i enlighet med den  förändring av konsumentprisindex som Statistiska centralbyrån  publicerar. Om förändringen understiger noll kronor ska ingen  omräkning ske.
Finansiella avsättningar
11 §
Riksbanken får i skälig utsträckning göra finansiella  avsättningar i enlighet med Europeiska centralbankens  riktlinjer.
Disposition av resultat
12 §
Om resultaträkningen uppvisar vinst ska den överföras  till reservfonden, om inte annat följer av 14 § tredje  stycket. Överföringen får inte överstiga ett belopp som  motsvarar förändringen av grundnivån för det egna kapitalet.  Överskjutande vinstmedel ska överföras till balanserade  vinstmedel.
Om eget kapital efter överföringar till reservfonden och  balanserade vinstmedel överstiger målnivån, ska överskjutande  vinstmedel delas ut till staten.
När reservfonden överstiger 5 miljarder kronor ska medlen i  reservfonden överföras till grundfonden.
13 §
Fullmäktige får, efter direktionens medgivande, besluta  om utdelning av balanserade vinstmedel.
14 §
Om resultaträkningen uppvisar förlust ska den täckas i  följande ordning:
1. av balanserade vinstmedel,
2. av reservfonden,
3. av grundfonden.
Om balanserade vinstmedel efter förlusttäckning enligt första  stycket överstiger noll kronor, får det från balanserade  vinstmedel till reservfonden överföras ett belopp som högst  motsvarar förändringen av grundnivån för det egna kapitalet.
Om grundfonden har tagits i anspråk för förlusttäckning, ska  grundfonden med kommande års vinster återställas till den nivå  som den uppgick till innan förlusten uppkom. Överskjutande  vinstmedel får överföras till reservfonden till dess att det  egna kapitalet uppgår till den omräknade grundnivån.
Återställning av det egna kapitalet
15 §
Om summan av det egna kapitalet och orealiserade vinster  på värderegleringskonton, utom det konto som avser guld,  uppgår till ett belopp som understiger en tredjedel av  målnivån, får Riksbanken göra en framställning till riksdagen  om återställning av det egna kapitalet.
Framställningen ska avse ett belopp som innebär att summan av  det egna kapitalet och orealiserade vinster på  värderegleringskonton, utom det konto som avser guld,  återställs till en nivå som motsvarar grundnivån för det egna  kapitalet.
Om det krävs för att säkerställa Riksbankens förmåga till  långsiktig självfinansiering, får framställningen avse ett  belopp som innebär att summan av det egna kapitalet och  orealiserade vinster på värderegleringskonton, utom det konto  som avser guld, uppgår till ett belopp som motsvarar målnivån.
Lag (2024:1372)
.
16 §
Om det egna kapitalet understiger målnivån, får  Riksbanken kräva att en andel av kreditinstituts inlåning och  emitterade skuldförbindelser (skulder) ska motsvaras av  institutets inlåning i Riksbanken. Andelen får högst motsvara  ett belopp som innebär att summan av Riksbankens eget kapital  samt institutens samlade andelar enligt denna bestämmelse och 
2 kap. 6 § motsvarar målnivån.
Ett sådant krav som avses i första stycket ska gälla samtliga  svenska kreditinstitut och filialer till utländska  kreditinstitut.
Som skulder enligt första stycket räknas inte skulder till
1. andra kreditinstitut eller filialer som omfattas av första  stycket eller motsvarande krav i ett annat land inom EES, och
2. Riksbanken.
Lag (2024:1372)
.
17 §
Ränta på inlåning enligt 16 § första stycket får vara  negativ bara om den gällande styrräntan är negativ. Räntan på  inlåningen får då inte understiga styrräntan.
Lag (2024:1372)
.
Mervärdesskatt
18 §
Riksbanken har rätt till kompensation för belopp,  motsvarande ingående skatt enligt mervärdesskattelagen 
(2023:200), som hänför sig till verksamheten.
Första stycket gäller inte om den ingående skatten omfattas av  begränsningar i avdragsrätten enligt 13 kap. 16 § eller någon  av 13 kap. 18-27 §§ mervärdesskattelagen.
Lag (2024:1372)
.
9 kap. Tillgångsförvaltning
Allmänna bestämmelser
1 §
Riksbanken ska förvalta tillgångar i syfte att kunna  fullgöra sina uppgifter och befogenheter och generera  tillräcklig avkastning för att finansiera sin verksamhet.
Tillgångarna ska förvaltas med låg risk och med beaktande av  Riksbankens ställning som centralbank och syftet med  tillgångsinnehavet.
Vid förvaltningen ska särskild vikt fästas vid hur en hållbar  utveckling kan främjas utan att det görs avkall på kraven i  första och andra styckena.
Riktlinjer
2 §
Direktionen ska besluta om riktlinjer för  tillgångsförvaltningen.
Köp och försäljning av vissa tillgångar
3 §
Riksbanken får
1. köpa och sälja aktier, andelar i ekonomiska föreningar och  liknande rättigheter,
2. ingå förpliktelser som är förenade med rättigheter som  avses i 1, och
3. köpa och sälja fastigheter och inventarier som är avsedda  för den verksamhet som banken bedriver eller deltar i.
Riksdagens medgivande krävs, om
1. ett köp eller ingående av en förpliktelse som avses i  första stycket 1 eller 2 sker för att fullgöra andra uppgifter  än Riksbankens uppgift som centralbank,
2. en försäljning som avses i första stycket 1 eller 2 sker  för att fullgöra andra uppgifter än Riksbankens uppgifter som  centralbank och försäljningen innebär en minskning av statens  ägarandel i ett företag i vilket staten innehar minst hälften  av rösterna eller om ägarandelen har ett betydande  samhällsintresse, eller
3. ett förvärv eller en försäljning som avses i första  stycket 3 sker för att fullgöra andra uppgifter än Riksbankens  uppgifter som centralbank och värdet av tillgången överstiger 
20 miljoner kronor.
Förvärv av säkerheter och minskning av fordran
4 §
Riksbanken får förvärva varje slag av egendom i syfte att  skydda en fordran. Egendomen ska säljas så snart det är  lämpligt och senast när det kan ske utan förlust.
Riksbanken får anta ackord eller godkänna ett förslag till  rekonstruktionsplan under företagsrekonstruktion och besluta  om avskrivning, nedsättning eller eftergift av en fordran.
10 kap. Utländsk valuta
Valutareserven
1 §
Riksbanken ska inneha tillgångar i utländsk valuta 
(valutareserven).
2 §
Riksbanken får besluta om upplåning i utländsk valuta till  valutareserven. Den samlade upplåningen får vid tidpunkten för  ett beslut om upplåning motsvara högst fem procent av  bruttonationalprodukten.
Om det finns synnerliga skäl får Riksbanken, i syfte att  tillfälligt förstärka valutareserven, besluta om upplåning som  överskrider det som anges i första stycket.
Riksdagens finansutskott ska underrättas om ett beslut enligt  andra stycket.
3 §
Om valutareserven har tagits i anspråk för åtgärder enligt 
3 kap. 6 och 7 §§, får Riksbanken besluta om upplåning i  utländsk valuta i syfte att återställa reserven. Den del av  valutareserven som inte har finansierats med upplåning i  utländsk valuta ska med de upplånade medlen återställas till  den nivå som den hade innan åtgärderna vidtogs.
Bestämmelsen i 2 § gäller inte vid återställning av  valutareserven enligt första stycket.
4 §
Om Riksbanken beslutar om upplåning enligt 2 eller 3 §,  ska Riksgäldskontoret ta upp lån till staten i detta syfte.  Riksgäldskontoret ska ta ut full ersättning för statens  kostnader för upplåningen.
Riksbanken ska betala tillbaka ett lån till Riksgäldskontoret  när det inte längre finns skäl för upplåningen.
Riksbanken ska fatta beslut om upplåning eller återbetalning  av lån efter att Riksgäldskontoret har fått tillfälle att  lämna synpunkter.
Handel med utländsk valuta
5 §
Riksbanken får köpa och sälja utländsk valuta för att  finansiera åtgärder enligt 3 kap. 6 och 7 §§.
Krediter och valutaåterköpsavtal
6 §
I syfte att kunna fullgöra sina uppgifter och befogenheter  enligt denna lag får Riksbanken ingå
1. avtal om lån i utländsk valuta, och
2. valutaåterköpsavtal eller liknande avtal.
Avtal enligt första stycket får ingås med en annan centralbank  eller Banken för internationell betalningsutjämning.
7 §
Riksbanken får lämna krediter eller ingå  valutaåterköpsavtal eller andra liknande avtal för att  tillgodose en annan centralbanks behov av valuta
1. om det tydligt förbättrar förutsättningarna för att  Riksbanken ska uppnå målet att bidra till ett stabilt och  effektivt finansiellt system, eller
2. efter riksdagens medgivande.
Riksbanken får lämna krediter till eller ingå  valutaåterköpsavtal eller andra liknande avtal med
1. Banken för internationell betalningsutjämning inom ramen  för verksamheten i den banken, och
2. Europeiska unionens system för medelfristigt finansiellt  stöd.
11 kap. Insyn och öppenhet
Redogörelser till riksdagens finansutskott
1 §
Riksbanken ska regelbundet eller på begäran lämna en  redogörelse till riksdagens finansutskott för den  penningpolitiska verksamheten, särskilt
1. den penningpolitik som bedrivits och de penningpolitiska  beslut som banken har fattat och skälen för dessa,
2. bankens penningpolitiska strategi, och
3. bankens bedömning av
a) den framtida prisutvecklingen,
b) förhållanden som påverkar utformningen av penningpolitiken,  och
c) förhållanden som påverkar förutsättningarna att uppnå  prisstabilitetsmålet och ta realekonomiska hänsyn.
2 §
Riksbanken ska regelbundet eller på begäran lämna en  redogörelse till riksdagens finansutskott för hanteringen av  kontanter i Sverige och för sin övriga verksamhet.
Information till allmänheten
3 §
Riksbanken ska informera allmänheten om
1. prisstabilitetsmålet, realekonomiska hänsyn och bankens  penningpolitiska strategi,
2. penningpolitiska beslut, skälen för dessa och eventuella  avvikande meningar inom direktionen, och
3. bankens bedömning av
a) den framtida prisutvecklingen,
b) förhållanden som påverkar utformningen av penningpolitiken,  och
c) förhållanden som påverkar förutsättningarna att uppnå  prisstabilitetsmålet och ta realekonomiska hänsyn.
Riksbanken ska också informera allmänheten om sin övriga  verksamhet.
4 §
Riksbanken ska offentliggöra allmänt gällande villkor för  in- och utlåning, återköpsavtal och de säkerheter som  accepteras enligt 2 kap. 4 § första stycket 2.
Om det inte är olämpligt med hänsyn till det finansiella  systemets stabilitet eller effektivitet, ska Riksbanken  offentliggöra vilka likviditetsstödjande åtgärder som  Riksbanken kommer att vidta för att motverka allvarliga  störningar i det finansiella systemet i Sverige och de närmare  villkoren för dessa.
5 §
Riksbanken ska offentliggöra protokoll från  penningpolitiska möten och andra sammanträden inom direktionen  och fullmäktige.
Motivering av beslut
6 §
Riksbankens beslut ska i lämplig utsträckning innehålla en  motivering. Protokollen från de penningpolitiska mötena ska  återge vilka ståndpunkter som förts fram.
Om ett beslut kan antas påverka någons situation på ett inte  obetydligt sätt tillämpas 32 § förvaltningslagen (2017:900).
Avgifter för allmänna handlingar
7 §
Riksbanken får ta ut avgifter för kopior, avskrifter och  utskrifter av allmänna handlingar.
Avgifterna ska bestämmas med ledning av de regler som gäller  för statliga myndigheter i allmänhet.
12 kap. Administrativa bestämmelser
Uppgiftsskyldighet för vissa aktörer
1 §
På begäran av Riksbanken ska
1. finansiella företag lämna de uppgifter som är nödvändiga  för Riksbankens verksamhet enligt denna lag,
2. företag med kvalificerat innehav i deltagare i Riksbankens  betalningsavvecklingssystem och underentreprenörer till sådana  deltagare lämna de uppgifter som är nödvändiga för Riksbankens  verksamhet enligt 3 kap.,
3. företag som bedriver verksamhet som avses i 3 kap. 8 § och  underentreprenörer till sådana företag lämna de uppgifter som  är nödvändiga för Riksbankens verksamhet enligt 3 kap.,
4. utgivare av värdepapper lämna de uppgifter som är  nödvändiga för Riksbankens verksamhet enligt 2 och 3 kap.,
5. företag som bedriver verksamhet som är av särskild  betydelse för genomförandet av betalningar lämna de uppgifter  som är nödvändiga för Riksbankens verksamhet enligt 4 och 
5 kap., och
6. den som för egen eller någon annans räkning utför  transaktioner med utländsk motpart eller innehar tillgångar  och skulder med utlandsanknytning lämna uppgifter som är  nödvändiga för Riksbankens verksamhet enligt 1 kap. 11 § när  det gäller framställning av statistik över betalningsbalanser  och utlandsställningen.
Förelägganden
2 §
Riksbanken får besluta om de förelägganden som behövs för  att en fysisk eller juridisk person ska följa  uppgiftsskyldigheten enligt 1 § och föreskrifter som har  meddelats med stöd av 13 kap. 1 §.
Riksbanken får också besluta om förelägganden för den fysiska  eller juridiska person som bryter mot 4 kap. 11 § och som  väsentligen har bidragit till spridningen och varit medveten  om att kontanterna var förändrade eller bearbetade.
Ett beslut om föreläggande får förenas med vite.
Sanktionsavgift
3 §
Riksbanken får besluta att ett företag som inte uppfyller  kraven enligt 2 kap. 6 § eller 8 kap. 16 § ska betala en  sanktionsavgift till staten. Avgiften ska uppgå till ett  belopp som motsvarar en ränta på underskottet som för varje  dag uppgår till den gällande styrräntan med ett tillägg av två  procentenheter, dock lägst 1 procent.
Sanktionsavgiften får helt eller delvis sättas ned, om det  finns särskilda skäl.
Lag (2024:1372)
.
Överklagande
4 §
Riksbankens beslut enligt 2 och 3 §§, 2 kap. 6 §, 4 kap. 
4 § första och andra styckena och 8 kap. 16 § får överklagas  till allmän förvaltningsdomstol.
Prövningstillstånd krävs vid överklagande till kammarrätten.
Lag (2024:1372)
.
Väckande av talan om att skilja direktionsledamot från  anställning
5 §
Talan mot fullmäktiges beslut om att skilja en ledamot av  direktionen från anställningen ska väckas inom två månader  från delgivning av beslutet. Om talan inte väcks inom denna  tid, är rätten till talan förlorad.
Talan får väckas
1. vid EU-domstolen av riksbankschefen, och
2. i Högsta domstolen av övriga ledamöter i direktionen.
Högsta domstolen får förklara att ett beslut om att skilja  någon från anställningen är ogiltigt.
Lag (2024:1372)
.
13 kap. Bemyndiganden
1 §
Riksbanken får meddela föreskrifter om
1. avgifter enligt 1 kap. 12 §,
2. villkoren för transaktioner enligt 2 kap. 4 § första  stycket och 5 §,
3. kassakrav enligt 2 kap. 6 §,
4. system för avveckling av betalningar och avgifter enligt 
3 kap. 2 §,
5. villkoren för likviditetsstöd enligt 3 kap. 6 §,
6. kontanters form enligt 4 kap. 2 § och förutsättningarna för  inlösen av dem och avgifter enligt 4 kap. 4 §,
7. depåer och avgifter enligt 4 kap. 6 §,
8. räntekostnadsersättning eller räntefri kredit enligt 4 kap. 
7 §,
9. underrättelseskyldigheten enligt 4 kap. 8 § andra stycket,
10. vilka företag som avses i 5 kap. 3 § och vilken verksamhet  som avses i 5 kap. 4 §,
11. uppgiftsskyldigheten enligt 12 kap. 1 §, och
12. att uppgifter som enligt 12 kap. 1 § ska lämnas till  Riksbanken i stället ska lämnas till Statistiska centralbyrån.
2 §
Finansinspektionen och Statistiska centralbyrån ska få  tillfälle att yttra sig innan Riksbanken med stöd av 1 § 12  meddelar föreskrifter om uppgifter enligt 12 kap. 1 § 1-4.
3 §
Innan Riksbanken beslutar föreskrifter eller allmänna råd  ska banken göra en konsekvensutredning.
Övergångsbestämmelser
2022:1568
1. Denna lag träder i kraft den 1 januari 2023.
2. Genom lagen upphävs lagen (1988:1385) om Sveriges riksbank.
3. Kontanter som har getts ut före ikraftträdandet ska  fortfarande vara lagliga betalningsmedel, om inte något annat  är särskilt föreskrivet.
4. Bestämmelserna i 4 kap. 6 § första och andra styckena om  antalet depåer och deras placering ska tillämpas i sin helhet  den 1 januari 2026. Vid ikraftträdandet ska dock minst tre  depåer tillhandahållas.
5. En ledamot i direktionen som har utsetts före  ikraftträdandet kvarstår som sådan ledamot under den tid som  han eller hon har utsetts för och får utses på nytt två  gånger.
6. Direktionen får bestå av sex ledamöter fram till utgången  av 2028.
7. Bestämmelserna i 8 kap. 1-4 och 6-15 §§ tillämpas första  gången för det räkenskapsår som börjar den 1 januari 2023. Den  upphävda lagen gäller dock fortfarande för räkenskapsåret 
2022.
8. Den 1 januari 2023 ska grundfonden uppgå till 40 miljarder  kronor, och reservfonden till noll kronor.
9. Om Riksbankens eget kapital den 1 januari 2023 överstiger  målnivån i 8 kap. 9 § första stycket, ska överskjutande belopp  föras över till balanserade vinstmedel.
10. Om summan av utestående lån i utländsk valuta till  valutareserven den 1 januari 2023 överskrider den begränsning  som följer av 10 kap. 2 § första stycket och förutsättningarna  enligt andra stycket i samma paragraf inte är uppfyllda, ska  lån motsvarande den överskjutande delen återbetalas i takt med  att de förfaller till betalning.
2023:214
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.