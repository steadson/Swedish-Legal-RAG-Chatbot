Title: Förordning (2023:490) om statsbidrag till kommuner för socialtjänstens och hälso- och sjukvårdens beredskap
SFS Number: Svensk författningssamling 2023:490
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023490-om-statsbidrag-till-kommuner_sfs-2023-490/
Source Link: http://rkrattsbaser.gov.se/sfst?bet=2023:490
Amendment Register Link: http://rkrattsbaser.gov.se/sfsr?bet=2023:490
Ministry/Authority: Socialdepartementet
Issued: 2023-06-29
Metadata: {"Utfärdad": "2023-06-29", "Ändrad": "t.o.m. SFS 2025:509"}

==================================================

Förordning (2023:490) om statsbidrag till kommuner för socialtjänstens och hälso- och sjukvårdens beredskap
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:490
Departement/myndighet
:   
Socialdepartementet
Utfärdad
:   
2023-06-29
Ändrad
:   
t.o.m. SFS 2025:509
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  till kommuner för socialtjänstens och hälso- och sjukvårdens  beredskap.
Förordningen är meddelad med stöd av 8 kap. 7 §  regeringsformen.
2 §
Syftet med bidraget är att kommunerna ska kunna genomföra  åtgärder för att stärka socialtjänstens och hälso- och  sjukvårdens beredskap så att verksamhet inom socialtjänst och  hälso- och sjukvård kan upprätthållas under höjd beredskap.
Uttryck i förordningen
3 §
I denna förordning avses med
socialtjänst: verksamhet som bedrivs enligt socialtjänstlagen 
(2025:400), lagen (1990:52) med särskilda bestämmelser om vård  av unga, lagen (1993:387) om stöd och service till vissa  funktionshindrade och lagen (1988:870) om vård av missbrukare  i vissa fall,
hälso- och sjukvård: verksamhet som en kommun ansvarar för  enligt hälso- och sjukvårdslagen (2017:30).
Förordning (2025:509).
Förutsättningar för bidrag
4 §
Bidrag får ges till kommuner för kostnader för åtgärder  som genomförs för socialtjänstens och hälso- och sjukvårdens  beredskap inom områdena
1. krigsorganisation och krigsplacering,
2. samverkan och ledning,
3. kontinuitetshantering,
4. beredskapsplanering,
5. utbildning och övning,
6. informationssäkerhet, och
7. målgruppsanpassad kriskommunikation.
Bidrag får även ges till kommuner för kostnader för åtgärder  inom andra områden som är prioriterade för kommunernas arbete  med socialtjänstens och hälso- och sjukvårdens beredskap.
5 §
Bidrag får ges i mån av tillgång på medel.
6 §
Bidrag får inte ges till en kommun som har beviljats annat  offentligt stöd för samma åtgärd som en ansökan enligt denna  förordning avser.
Bidragets storlek
7 §
Bidrag får ges för hela kostnaden för åtgärder enligt 4 §  första stycket.
Bidrag får ges med högst 30 procent av den totala kostnaden  för åtgärder enligt 4 § andra stycket.
Ansökan
8 §
Socialstyrelsen prövar frågor om bidrag enligt denna  förordning.
9 §
En ansökan om bidrag ska ges in till Socialstyrelsen  senast vid den tidpunkt som myndigheten bestämmer.
10 §
En ansökan om bidrag ska innehålla
1. uppgift om vilken kommun som ansöker,
2. en beskrivning av den eller de åtgärder för vilka bidrag  söks,
3. uppgift om beräknade kostnader för att genomföra åtgärderna  och hur stor andel av kostnaderna som bidraget söks för,
4. uppgift om sökt belopp, och
5. övriga upplysningar som behövs för att pröva ansökan.
Fördelning av bidrag
11 §
Socialstyrelsen får prioritera mellan inkomna ansökningar  och ge företräde till dem som bedöms ha de största behoven och  bäst förutsättningar att uppfylla det syfte med bidraget som  anges i 2 §.
Beslut
12 §
Ett beslut om bidrag ska innehålla uppgifter om
1. vilka åtgärder bidraget ges för,
2. bidragsnivån och det högsta belopp som får betalas ut,
3. när redovisning enligt 13 § ska ske, och
4. övriga villkor som behövs för att tillgodose bidragets  syfte.
Beslutet får även förenas med villkor som ska framgå av  beslutet.
Redovisning och utvärdering
13 §
En kommun som har tagit emot bidrag ska senast vid den  tidpunkt som anges i beslutet lämna en redovisning till  Socialstyrelsen av hur de mottagna medlen har använts och en  bedömning av bidragets resultat i förhållande till det syfte  med bidraget som anges i 2 §.
14 §
Socialstyrelsen ska årligen senast den 30 september till  regeringen lämna en samlad ekonomisk redovisning och  utvärdering av de bidrag som har lämnats enligt denna  förordning. Av redovisningen och utvärderingen ska det framgå  vilka som har fått bidrag och hur medlen har använts i  förhållande till det syfte med bidraget som anges i 2 §.
Socialstyrelsen ska även senast den 30 september vart fjärde  år till regeringen lämna en bedömning av hur bidragsgivningen  uppfyller det syfte som anges i 2 §.
Hinder mot utbetalning
15 §
Socialstyrelsen får besluta att ett beviljat bidrag helt  eller delvis inte ska betalas ut om det finns grund för  återbetalning enligt 16 §.
Återbetalning och återkrav
16 §
En kommun som har tagit emot bidrag är skyldig att betala  tillbaka bidraget om
1. bidraget har lämnats felaktigt eller med för högt belopp,
2. bidraget helt eller delvis inte har använts eller inte har  använts för det syfte som det har lämnats för,
3. en redovisning enligt 13 § inte har lämnats, eller
4. villkor i beslutet om bidrag inte har följts.
17 §
Socialstyrelsen ska besluta att helt eller delvis kräva  tillbaka bidraget om kommunen är återbetalningsskyldig enligt 
16 §. Socialstyrelsen får helt eller delvis avstå från att  kräva tillbaka bidraget, om det finns särskilda skäl för det.
Överklagande
18 §
Beslut enligt denna förordning får inte överklagas.
Bemyndigande
19 §
Socialstyrelsen får meddela föreskrifter om  verkställigheten av denna förordning.
Övergångsbestämmelser
2023:490
1. Denna förordning träder i kraft den 1 januari 2024.
2. Bedömningen enligt 14 § andra stycket ska första gången  lämnas senast den 30 september 2028.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.