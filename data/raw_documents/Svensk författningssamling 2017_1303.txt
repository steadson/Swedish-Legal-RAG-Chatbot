Title: Förordning (2017:1303) om statsbidrag för lärcentrum
SFS Number: Svensk författningssamling 2017:1303
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20171303-om-statsbidrag-for_sfs-2017-1303/
Source Link: http://rkrattsbaser.gov.se/sfst?bet=2017:1303
Amendment Register Link: http://rkrattsbaser.gov.se/sfsr?bet=2017:1303
Ministry/Authority: Utbildningsdepartementet
Issued: 2017-12-13
Metadata: {"Utfärdad": "2017-12-13", "Ändrad": "t.o.m. SFS 2020:609"}

==================================================

Förordning (2017:1303) om statsbidrag för lärcentrum
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:1303
Departement/myndighet
:   
Utbildningsdepartementet
Utfärdad
:   
2017-12-13
Ändrad
:   
t.o.m. SFS 2020:609
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statsbidrag  för lärcentrum.
Med lärcentrum avses i denna förordning en verksamhet som  organiseras av en eller flera kommuner och där den studerande  erbjuds stöd i sitt lärande från lärare och annan personal  samt ges möjlighet att möta andra studerande.
Lärcentrum kan vara tillgängliga för studier inom
1. kommunal vuxenutbildning,
2. yrkeshögskola,
3. universitet och högskola, eller
4. andra utbildningsformer.
Syftet med statsbidraget är att stimulera utveckling av  lärcentrum i kommunerna. Förordning (2020:609).
2 §
Statsbidrag lämnas för ett år i sänder (bidragsperiod) i  den utsträckning det finns tillgång på medel.
Förutsättningar för statsbidrag
3 §
Statsbidrag får lämnas till kommuner som i samverkan med  andra kommuner genomför insatser för etablering av nya eller  utveckling av befintliga lärcentrum. Statsbidrag får även  lämnas till kommuner som genomför dessa insatser utan  samverkan med andra om det finns särskilda skäl.
Statsbidrag får inte lämnas för insatser för vilka  statsbidrag lämnas på annat sätt eller som får särskild  ersättning.
Ansökan och beslut om statsbidrag
4 §
Ansökan om statsbidrag lämnas in till Statens skolverk  som beslutar om och betalar ut statsbidraget.
I ett beslut om att bevilja statsbidrag ska sista dagen för  redovisning enligt 7 § anges.
Fördelning av statsbidrag
5 §
Statens skolverk ska vid sin fördelning av statsbidrag ta  hänsyn till:
1. i vilken grad insatserna kan främja tillgång till och  genomströmning i utbildningen,
2. om ansökan avser lärcentrum i de kommuner där det inte  finns ett lärcentrum,
3. behovet av geografisk spridning av lärcentrum, och
4. om samråd med regional utvecklingsansvarig aktör har  skett.
Uppföljning och redovisning
6 §
Statens skolverk ska följa upp och utvärdera hur  statsbidraget har använts.
Statens skolverk ska lämna en redogörelse till  Regeringskansliet av hur bidraget har använts senast tre  månader efter bidragsperioden.
7 §
Mottagaren av statsbidrag är skyldig att lämna sådan  ekonomisk och annan redovisning till Statens skolverk som  verket begär.
Återbetalning och återkrav
8 §
Mottagaren av statsbidrag enligt denna förordning är  återbetalningsskyldig, om
1. mottagaren genom att lämna oriktiga uppgifter eller på  något annat sätt har orsakat att bidraget har lämnats  felaktigt eller med för högt belopp,
2. bidraget av något annat skäl har lämnats felaktigt eller  med för högt belopp och mottagaren borde ha insett detta,
3. bidraget helt eller delvis inte har utnyttjats eller inte  har använts för det ändamål det har lämnats för,
4. sådan redogörelse som avses i 7 § inte har lämnats,  eller
5. mottagaren inte har följt villkor i beslutet om bidrag.
9 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 8 §.
Om det finns särskilda skäl för det, får Statens skolverk  helt eller delvis efterskänka återkrav.
10 §
På statsbidrag som krävs tillbaka ska ränta tas ut från  och med den dag som infaller en månad efter det att beslutet  om återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  helt eller delvis efterskänka krav på ränta.
Bemyndigande
11 §
Statens skolverk får meddela föreskrifter om  verkställigheten av denna förordning.
Överklagande
12 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.