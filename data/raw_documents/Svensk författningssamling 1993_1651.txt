Title: Lag (1993:1651) om läkarvårdsersättning
SFS Number: Svensk författningssamling 1993:1651
URL: https://www.riksdagen.se/sv/dokument-och-lagar/dokument/svensk-forfattningssamling/lag-19931651-om-lakarvardsersattning_sfs-1993-1651/
Source Link: http://rkrattsbaser.gov.se/sfst?bet=1993:1651
Amendment Register Link: http://rkrattsbaser.gov.se/sfsr?bet=1993:1651
Ministry/Authority: Socialdepartementet
Issued: 1993-12-22
Metadata: {"Utfärdad": "1993-12-22", "Ändrad": "t.o.m. SFS 2019:884"}

==================================================

Lag (1993:1651) om läkarvårdsersättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1651
Departement/myndighet
:   
Socialdepartementet
Utfärdad
:   
1993-12-22
Ändrad
:   
t.o.m. SFS 2019:884
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag innehåller bestämmelser om vissa ersättningar  till läkare i privat verksamhet i primärvården och den öppna  hälso- och sjukvården i övrigt och om patientavgifter i  samband därmed (läkarvårdsersättning).
Det som i lagen sägs om regioner gäller också kommuner som  inte ingår i en region.
Lag (2019:884)
.
2 §
Bestämmelserna i denna lag gäller vid vård av den som är bosatt i Sverige, om inte något annat är särskilt föreskrivet.
Bestämmelserna i denna lag gäller även vid vård av den som, utan att vara bosatt i Sverige, har rätt till vårdförmåner i Sverige vid sjukdom och moderskap enligt vad som följer av Europaparlamentets och rådets förordning
(EG) nr 883/2004 av den 29 april 2004 om samordning av de sociala trygghetssystemen. Detsamma ska gälla för den som avses i 5 kap. 7 § första stycket socialförsäkringsbalken och som omfattas av nämnda förordning.
Lag (2010:1318)
.
3 §
Med vård avses i denna lag medicinskt motiverad vård,  behandling eller undersökning som ges av en läkare eller under  läkarens överinseende samt rådgivning som lämnas av läkare i  födelsekontrollerande syfte eller i fråga om abort eller  sterilisering.
En region får, som villkor för att lämna läkarvårdsersättning  enligt denna lag, kräva remiss för vård hos en privat verksam  läkare med specialistkompetens under förutsättning att  remisskrav gäller för motsvarande vård hos en specialist inom  regionen. Remiss får dock inte krävas för läkarvård inom  verksamheter som avser barnmedicin, gynekologi eller  psykiatri.
Lag (2019:884)
.
4 §
Om inte annat föreskrivs avses i denna lag med regionen  den region inom vars område läkaren bedriver eller avser att  bedriva sin verksamhet.
Lag (2019:884)
.
Samverkans- och vårdavtal
5 §
Läkarvårdsersättning enligt denna lag lämnas endast till  läkare som har samverkansavtal med regionen rörande sin  verksamhet.
Bestämmelsen om samverkansavtal gäller inte för en vikarie som  avses i 10 §.
En läkare i privat verksamhet som ger vård enligt avtal med  regionen, får ta emot ersättning från regionen på de villkor  och enligt de grunder som regionen och läkaren kommit överens  om. Vårdavtalet gäller i stället för bestämmelserna i denna  lag.
Vid ingående av samverkansavtal och vårdavtal ska regionen  tillämpa lagen (2016:1145) om offentlig upphandling eller  lagen (2008:962) om valfrihetssystem, om inte annat följer av 
5 a-5 h §§. Vid en sådan tillämpning av lagen om offentlig  upphandling ska de bestämmelser tillämpas som gäller tjänster  av sådant slag som anges i bilaga 2 till den lagen.
Lag (2019:884)
.
Ersättningsetablering
5 a §
En läkare som är verksam med rätt till ersättning enligt  denna lag och som avser att överlåta sin verksamhet ska anmäla  till regionen om han eller hon i samband med överlåtelsen vill
- säga upp sin rätt till ersättning, och
- möjliggöra för annan läkare att få ingå samverkansavtal med  regionen med motsvarande villkor (ersättningsetablering).
Lag (2019:884)
.
5 b §
Efter anmälan enligt 5 a § ska regionen utan dröjsmål  publicera en ansökningsinbjudan om att få ingå  samverkansavtal. Publiceringen ska ske genom annons i en  elektronisk databas, som är allmänt tillgänglig, eller genom  annons i någon annan form som möjliggör effektiv konkurrens.
Av inbjudan, eller annat för sökande tillgängligt underlag,  ska framgå
1. vilken verksamhet som ska överlåtas,
2. vilka villkor som ska gälla för samverkansavtalet,
3. de i 5 e § första stycket angivna kraven för ingående av  samverkansavtal,
4. hur en ansökan får lämnas, och
5. vilken dag ansökan senast ska ha kommit in.
Sökande ska ges skälig tid att komma in med ansökningar.
Lag (2019:884)
.
5 c §
Regionen ska behandla sökande på ett likvärdigt och  icke-diskriminerande sätt samt iaktta principerna om öppenhet,  ömsesidigt erkännande och proportionalitet.
Lag (2019:884)
.
5 d §
Regionen får utesluta en sökande från att delta i  ansökningsförfarandet i enlighet med vad som föreskrivs i 
7 kap. 1 och 2 §§ lagen (2008:962) om valfrihetssystem. Det  som sägs där om upphandlande myndighet ska i stället avse  region.
Lag (2019:884)
.
5 e §
Regionen ska fatta beslut om att ingå samverkansavtal  med den sökande som har erbjudit högsta pris för verksamheten  och som
1. vid övertagandet av verksamheten kan uppfylla de krav som  anges i 7-9 §§,
2. inte har uteslutits enligt 5 d §, och
3. inte redan har, eller kan få, rätt till offentlig  ersättning för sina hälso- och sjukvårdstjänster inom ramen  för ett sådant valfrihetssystem som avses i lagen (2008:962)  om valfrihetssystem.
Efter det att verksamheten överlåtits till den sökande som  avses i första stycket, ska regionen ingå samverkansavtal med  denne. Samverkansavtalet ska innehålla motsvarande villkor som  gällt för den överlåtande läkarens rätt till ersättning.  Regionen får dock ändra villkoren om den överlåtande läkaren  godkänt de nya villkoren och dessa angetts i  ansökningsinbjudan eller annat för sökandena tillgängligt  underlag.
Om den överlåtande läkaren återkallar sin anmälan enligt 5 a §  eller om det annars saknas förutsättningar att fullfölja  ärendet har detta förfallit.
Lag (2019:884)
.
5 f §
Regionen ska utan dröjsmål skriftligen underrätta  sökandena och den överlåtande läkaren om ett beslut att ingå  samverkansavtal enligt 5 e § första stycket. Detsamma gäller  om ärendet förfallit enligt 5 e § sista stycket.
Lag (2019:884)
.
5 g §
Bestämmelserna om avtalsspärr, överprövning och  skadestånd i 20 kap. 1, 4-12, 14, 16 och 18-21 §§ lagen 
(2016:1145) om offentlig upphandling gäller i fråga om  ersättningsetablering enligt denna lag. Det som sägs där om  upphandlande myndighet, kontrakt, upphandling samt leverantör  eller anbudsgivare ska i stället avse region, samverkansavtal,  förfarande för ersättningsetablering respektive sökande.
Hänvisningarna i 20 kap. 1 § första stycket lagen om offentlig  upphandling till underrättelse enligt 12 kap. 12 § första  stycket eller 19 kap. 29 § ska vid tillämpningen av denna lag  i stället avse underrättelse enligt 5 f § denna lag.
Hänvisningarna i 20 kap. 6 § första stycket och 20 § lagen om  offentlig upphandling till andra bestämmelser i den lagen ska  vid tillämpningen av denna lag i stället avse 5 b-5 f §§ denna  lag.
Hänvisningarna i 20 kap. 7, 14 och 21 §§ lagen om offentlig  upphandling till 13-15 §§ samma kapitel ska vid tillämpningen  av denna lag i stället avse 5 h § denna lag.
Lag (2019:884)
.
5 h §
Vid en ansökan enligt 20 kap. 4 § 2 lagen (2016:1145) om  offentlig upphandling ska rätten besluta att ett  samverkansavtal som har ingåtts i samband med en  ersättningsetablering är ogiltigt om det har ingåtts utan  föregående annonsering enligt 5 b §.
Ett sådant samverkansavtal ska också förklaras ogiltigt, om  det har ingåtts i strid med tillämpliga bestämmelser om  överprövning eller avtalsspärr enligt 5 g § eller före en  underrättelse enligt 5 f §. För ogiltighet i sådana fall krävs  dessutom att någon av de grundläggande principerna i 5 c § har  överträtts och detta har medfört att en sökande har lidit  eller kan komma att lida skada.
En ansökan om överprövning enligt första eller andra stycket  ska ha kommit in till förvaltningsrätten inom sex månader från  det att avtalet ingicks. Om regionen skriftligen har  underrättat sökandena om att samverkansavtal har ingåtts, ska  ansökan ha kommit in innan 30 dagar har gått från  underrättelsen.
Lag (2019:884)
.
Regionens ansvar m.m.
6 §
Regionen ska svara för den läkarvårdsersättning som inte  täcks av patientavgiften. Om vården har avsett en patient som  inte är bosatt inom regionens område, ska den region inom vars  område patienten är bosatt svara för den utbetalda  läkarvårdsersättningen, om inte regionerna kommer överens om  något annat. Om patienten inte är bosatt inom någon regions  område, ska den region inom vars område patienten eller  familjemedlemmen är förvärvsverksam eller, när det gäller en  person som är arbetslös, den region inom vars område personen  är registrerad som arbetssökande, svara för den utbetalda  läkarvårdsersättningen.
Försäkringskassan får efter överenskommelse med regionen ha  hand om utbetalning av läkarvårdsersättning.
Lag (2019:884)
.
Särskilda krav på läkarverksamheten
7 §
För att läkarvårdsersättning ska lämnas krävs att läkaren har specialistkompetens och bedriver mottagningsverksamhet inom sin specialitet i öppen vård för enskilda patienter.
Läkarvårdsersättning lämnas inte till läkare med specialistkompetens enbart i laboratoriemedicinska specialiteter, socialmedicin, klinisk neurofysiologi, rehabiliteringsmedicin, klinisk genetik eller bild- och funktionsmedicinska specialiteter utom klinisk fysiologi.
Läkarvårdsersättning för mottagningsverksamhet i öppen vård för enskilda patienter ska lämnas även till läkare som inte är specialister i allmänmedicin men som uppfyller kraven enligt artikel 28 och punkt 5.1.4 i bilaga V i Europaparlamentets och rådets direktiv 2005/36/EG av den 7 september 2005 om erkännande av yrkeskvalifikationer. Bestämmelserna i denna lag om läkare med specialistkompetens gäller i övrigt på motsvarande sätt för dessa läkare.
Lag (2012:312)
.
8 §
Läkarvårdsersättning lämnas endast till en läkare som senast ett år efter det att verksamheten påbörjades bedriver verksamhet enligt 7 § på heltid, om inte annat följer av andra stycket eller 10 §. En läkare anses som heltidsverksam om läkaren arbetar minst 35 timmar per vecka i genomsnitt eller har arbetat minst denna tid någon tolvmånadersperiod under de senaste två åren.
Läkarvårdsersättning lämnas även till en läkare som till följd av sjukdom, ledighet för vård av barn, förestående ålderspensionering, vidareutbildning eller forskning inom yrkesområdet, politiskt eller fackligt uppdrag eller av annat liknande skäl inte bedriver verksamhet på heltid.
Lag (2009:79)
.
9 §
Läkarvårdsersättning lämnas inte till en läkare som är  anställd i någon regions hälso- och sjukvård eller i ett bolag  eller annan juridisk person inom hälso- och sjukvården som  regionen har ett rättsligt bestämmande inflytande i.  Ersättning kan dock lämnas om läkaren är tjänstledig och vika-
rierar för en annan läkare.
Läkarvårdsersättning lämnas inte till en läkare för verksamhet  inom företagshälsovård eller elevhälsa som avser medicinska  insatser enligt 2 kap. 25 § skollagen (2010:800).
Lag (2019:884)
.
Vikariat
10 §
Om en läkare på grund av sjukdom, semester, ledighet för vård av barn, förestående ålderspensionering, vidareutbildning eller forskning inom yrkesområdet, politiskt eller fackligt uppdrag eller annat liknande skäl är helt eller delvis förhindrad att bedriva sin verksamhet, får en annan läkare som har samma specialitet eller en annan specialitet inom samma grupp av specialiteter vikariera under frånvaron.
Lag (2009:79)
.
11 §
Har upphävts genom
lag (1994:1961)
.
12 §
Har upphävts genom
lag (1994:1961)
.
13 §
Har upphävts genom
lag (1994:1961)
.
Samverkan med andra
14 §
En läkare som får läkarvårdsersättning skall samverka med andra inom vård- och rehabiliteringsområdet.
Läkarvårdsersättningen
Gemensamma bestämmelser
15 §
Läkarvårdsersättning för viss åtgärd skall lämnas med ett belopp som utgör skälig ersättning för läkarens arbete och kostnader. Ersättningen med undantag för del därav som avser läkarens kostnader för resor i samband med sjukbesök betalas som normalarvode, enkelt arvode eller särskilt arvode. Genom patientavgiften betalar patienten hela eller en del av arvodet, om inte något annat följer av 22 eller 24 §.
16 §
Normalarvodet är ett enhetligt arvode för den huvudsakliga delen av den medicinska verksamhet som förekommer inom läkarens specialitet. Normalarvodet baseras på beräknade mottagningskostnader och årlig besöksvolym inom specialiteten. Enkelt arvode är ett lägre arvode för enklare undersökningar och behandlingar som utförs av läkaren eller under dennes överinseende eller som ligger utanför den vanliga verksamheten inom läkarens specialitet. Åtgärder som är särskilt tids- eller kostnadskrävande ersätts med ett högre, särskilt arvode.
Lag (1995:837)
.
17 §
Om det till en läkare och vikarie i dennes verksamhet under ett kalenderår har lämnats läkarvårdsersättning med ett belopp som motsvarar ersättningen för en full årsarbetstid inom specialiteten, lämnas därefter ersättning med reducerade belopp. Reducerad ersättning lämnas högst till ett belopp som motsvarar en halv årsarbetstid (ersättningstak). Om läkaren inte bedriver verksamheten på heltid reduceras årsersättningen och ersättningstaket i skälig omfattning.
Bestämmelserna i första stycket hindrar inte läkaren att ge vård mot patientavgift som anges i 23 §.
Ersättning för rådgivning i födelsekontrollerande syfte eller angående abort eller sterilisering ingår inte i underlaget för de i första stycket angivna gränserna för ersättning.
Lag (1995:837)
.
18 §
En läkare som bedriver verksamhet mot ersättning enligt denna lag får inte ge vård mot högre arvode än som följer av lagen eller en verkställighetsföreskrift.
19 §
En region är inte skyldig att betala läkarvårdsersättning  innan samverkansavtal har ingåtts.
Om en läkare har fått läkarvårdsersättning med för högt  belopp, får regionen återkräva det belopp som felaktigt har  utbetalats. Regionen får i sådant fall i stället avräkna  beloppet från annan fordran från läkaren på läkar-
vårdsersättning.
Om en läkare trots påminnelser vid upprepade tillfällen eller  annars i väsentlig utsträckning begär läkarvårdsersättning med  för höga belopp eller på annat felaktigt sätt, får regionen  sätta ned den samlade läkarvårdsersättning som begärs för viss  tid till skäligt belopp.
Lag (2019:884)
.
Särskilda bestämmelser för vissa områden
20 §
Till en läkare som etablerar sig på en ort inom ett  särskilt stödområde ska arvoden enligt 15 § lämnas med tjugo  procents förhöjning.
Arvodeshöjning enligt första stycket ska betalas av regionen.  Efter två år från etableringen ska höjningen minskas med fem  procentenheter årligen ner till fem procent.
Till en läkare som har sin verksamhet inom ett särskilt  stödområde ska regionen lämna särskild ersättning för  telefonkonsultationer och medicinskt motiverade hembesök.
Regeringen får meddela föreskrifter om vilka områden som ska  anses som särskilda stödområden enligt denna paragraf.
Lag (2019:884)
.
21 §
Har upphävts genom
lag (1995:837)
.
Patientavgift
22 §
För vård som ges av en läkare som får ersättning enligt denna lag får patienten avkrävas en patientavgift. Patientavgift får inte tas ut för rådgivning i födelsekontrollerande syfte eller angående abort eller sterilisering. Patientavgift får inte heller tas ut om detta framgår av särskilda föreskrifter.
Om patientavgift inte får tas ut tillämpas 6 § första stycket på motsvarande sätt.
23 §
Patientavgift enligt denna lag får tas ut med högst samma  belopp som gäller för motsvarande vård inom regionen.
Om läkaren tar ut en lägre patientavgift än vad som är  medgivet enligt första stycket, ska detta inte påverka den del  av läkarvårdsersättningen som betalas av regionen.
Om patientavgiften skulle överstiga det arvode som lämnas för  vården, ska mellanskillnaden betalas till regionen.
Lag (2019:884)
.
24 §
En patient som för en viss tid har uppnått  avgiftsbefrielse enligt 17 kap. 6 eller 7 § hälso- och  sjukvårdslagen (2017:30) är under samma tid befriad även från  att betala patientavgifter enligt denna lag.
Lag (2017:40)
.
25 §
Uppkommer kostnad med anledning av att en patient uteblivit från avtalat läkarbesök, får patientavgift som anges i 23 § första stycket första meningen ändå tas ut av patienten. Bestämmelserna i 24 § befriar inte patienten från avgift enligt denna bestämmelse.
25 a §
Avgiften tas ut av patientens förmyndare om patienten är under 18 år när
1. vården ges, eller
2. han eller hon uteblir från ett avtalat besök.
Om det finns flera förmyndare svarar de solidariskt för avgiften.
Om det finns särskilda skäl får avgiften tas ut av den underårige.
Lag (2010:248)
.
Verksamhetsuppföljning m.m.
26 §
En läkare som begär läkarvårdsersättning ska medverka  till att den egna verksamheten kan följas upp och utvärderas.  Läkaren ska årligen till regionen lämna en redovisning med  uppgifter om mottagningens personal och medicintekniska  utrustning samt om utförda vårdåtgärder och antalet  patientbesök.
Läkaren ska på begäran av regionen lämna upplysningar och visa  upp patientjournal samt övrigt material som rör undersökning,  vård eller
behandling av en patient och som behövs för kontroll av begärd  läkarvårdsersättning.
Av 6 § lagen (1998:543) om hälsodataregister följer att  läkaren också ska lämna uppgifter till hälsodataregister.
Lag (2019:884)
.
Verkställighetsföreskrifter
27 §
Regeringen meddelar verkställighetsföreskrifter till denna lag.
Övergångsbestämmelser
1993:1651
1. Denna lag träder i kraft, i fråga om 7 § tredje stycket den dag regeringen bestämmer, och i övrigt den 1 januari 1994.
2. Äldre bestämmelser gäller fortfarande i fråga om ersättning till privatpraktiserande läkare som avser tid före ikraftträdandet.
3. För tiden fram till den 1 juli 1994 gäller utan hinder av 15--17, 20 och 21 §§ att en taxa som i huvudsak motsvarar bestämmelserna om arvoden i läkarvårdstaxan (1974:699) skall tillämpas vid bestämmandet av läkarvårdsersättning.
4. Har upphävts genom
lag (1995:837)
.
5. Har upphävts genom
lag (1995:837)
.
6. Har upphävts genom
lag (1995:837)
.
7. Har anmälan enligt 11 § gjorts före den 1 april 1994 får verksamhet med läkarvårdsersättning utan hinder av den paragrafen och 19 § första stycket påbörjas tre månader efter anmälan.
1994:1257
Regeringen föreskriver att lagen (1993:1651) om läkarvårdsersättning skall träda i kraft den 1 januari 1995 såvitt avser 7 § tredje stycket.
1994:1754
1. Denna lag träder i kraft den 1 januari 1995.
2. De nya bestämmelserna i 6 § tillämpas även för vård under år 1994 av personer som omfattas av lagen (1992:1776) om samordning av systemen för social trygghet när personer flyttar inom Europeiska ekonomiska samarbetsområdet (EES).
1994:1961
1. Denna lag träder i kraft den 1 januari 1995.
2. En läkare som vid ikraftträdandet är verksam mot läkarvårdsersättning enligt denna lag har rätt till fortsatt sådan ersättning även utan samverkansavtal enligt de nya föreskrifterna.
3. En läkare som inte omfattas av punkt 2 men som före den 14 november 1994 gjort anmälan enligt 11 § i dess tidigare lydelse och som uppfyller kraven för att få läkarvårdsersättning får påbörja verksamheten sex månader efter anmälan även utan samverkansavtal. Om verksamheten inte startat den 14 maj 1995 krävs samverkansavtal. Om läkaren inte har specialistkompetens krävs dock att landstinget har godtagit läkarens etablering inom landstingets område.
1995:837
1. Denna lag träder i kraft, i fråga om 17 § första stycket första och andra meningen den 1 januari 1997, och i övrigt den 1 januari 1996.
2. Äldre bestämmelser gäller fortfarande i fråga om ersättning till privatpraktiserande läkare som avser tid före ikraftträdandet.
3. En läkare som vid ikraftträdandet är verksam mot läkarvårdsersättning enligt denna lag utan att ha samverkansavtal med landstinget och utan att uppfylla kravet på specialistkompetens enligt 7 § eller kravet på heltidsverksamhet enligt 8 § kan även utan samverkansavtal få ersättning enligt denna lag om inte annat följer av punkt 4. Detsamma gäller den som vid ikraftträdandet är verksam som privatpraktiserande läkare enligt lagen (1993:588) om husläkare.
Om verksamheten hos en läkare som omfattas av denna punkt ändras i väsentligt hänseende skall dock frågan om rätt till läkarvårdsersättning prövas enligt denna lag.
4. Om en läkare som vid ikraftträdandet är verksam mot läkarvårdsersättning enligt denna lag, inte uppfyller ålderskravet i 9 § lämnas läkarvårdsersättning längst till utgången av år 1996, om inte läkaren och landstinget kommer överens om annat.
1996:1159
1. Denna lag träder i kraft den 1 januari 1997.
2. Äldre bestämmelser skall alltjämt gälla för sådan kostnadsbefrielse som uppkommit före utgången av år 1996.
1997:435
1. Denna lag träder i kraft, i fråga om 9 § den 1 juli 1997, och i övrigt den 1 januari 1998.
2. Äldre bestämmelser gäller fortfarande i fråga om vård som avser tid före ikraftträdandet.
1999:842
1. Denna lag träder i kraft den 1 januari 2000.
2. Äldre bestämmelser gäller dock till utgången av år 2003 för vård som lämnas av läkare som vid ikraftträdandet är verksam inom företagshälsovård och då har rätt till läkarvårdsersättning enligt denna lag.
2009:79
1. Denna lag träder i kraft den 1 april 2009.
2. Äldre bestämmelser gäller fortfarande i fråga om ersättning för vård som givits före ikraftträdandet.
3. Äldre lydelse av 7 § gäller fortfarande för läkare med sådan specialistkompetens som anges i den äldre lydelsen.
4. Äldre lydelse av 20 § gäller fortfarande för läkare som vid ikraftträdandet bedriver verksamhet i ett sådant område som anges i den äldre lydelsen.
2010:248
1. Denna lag träder i kraft den 1 juni 2010.
2. De nya bestämmelserna gäller inte avgifter för vilka betalningsskyldighet uppkommit före ikraftträdandet.
2010:1318
1. Denna lag träder i kraft den 1 januari 2011.
2. Äldre bestämmelser gäller fortfarande för den som omfattas av rådets förordning (EEG) nr 1408/71 av den 14 juni 1971 om tillämpningen av systemen för social trygghet när anställda, egenföretagare eller deras familjemedlemmar flyttar inom gemenskapen.
2011:1034
Denna lag träder i kraft den 1 november 2011 men tillämpas för tid från och med den 15 juli 2010.
2016:1151
1. Denna lag träder i kraft den 1 januari 2017.
2. Äldre bestämmelser gäller fortfarande för förfaranden för  ersättningsetablering som har påbörjats före den 1 januari 
2017.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.