Title: Förordning (2015:1034) om resolution
SFS Number: Svensk författningssamling 2015:1034
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20151034-om-resolution_sfs-2015-1034/
Source Link: http://rkrattsbaser.gov.se/sfst?bet=2015:1034
Amendment Register Link: http://rkrattsbaser.gov.se/sfsr?bet=2015:1034
Ministry/Authority: Finansdepartementet FMA B
Issued: 2015-12-18
Metadata: {"Utfärdad": "2015-12-18", "Ändrad": "t.o.m. SFS 2025:889"}

==================================================

Förordning (2015:1034) om resolution
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:1034
Departement/myndighet
:   
Finansdepartementet FMA B
Utfärdad
:   
2015-12-18
Ändrad
:   
t.o.m. SFS 2025:889
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser som kompletterar  lagen (2015:1016) om resolution.
2 §
I denna förordning betyder
1. kapitaltäckningsdirektivet: Europaparlamentets och rådets  direktiv 2013/36/EU av den 26 juni 2013 om behörighet att  utöva verksamhet i kreditinstitut och om tillsyn av  kreditinstitut, om ändring av direktiv 2002/87/EG och om  upphävande av direktiven 2006/48/EG och 2006/49/EG, i lydelsen  enligt Europaparlamentets och rådets direktiv (EU) 2019/2034,
2. krishanteringsdirektivet: Europaparlamentets och rådets  direktiv 2014/59/EU av den 15 maj 2014 om inrättande av en ram  för återhämtning och resolution av kreditinstitut och  värdepappersföretag och om ändring av rådets direktiv 
82/891/EEG och Europaparlamentets och rådets direktiv 
2001/24/EG, 2002/47/EG, 2004/25/EG, 2005/56/EG, 2007/36/EG, 
2011/35/EU, 2012/30/EU och 2013/36/EU samt Europaparlamentets  och rådets förordningar (EU) nr 1093/2010 och (EU) nr 
648/2012, i lydelsen enligt Europaparlamentets och rådets  direktiv (EU) 2019/2034, och
3. tillsynsförordningen: Europaparlamentets och rådets  förordning (EU) nr 575/2013 av den 26 juni 2013 om  tillsynskrav för kreditinstitut och om ändring av förordning 
(EU) nr 648/2012.
Termer och uttryck i övrigt som används i denna förordning har  samma betydelse som i lagen (2015:1016) om resolution.
Förordning (2021:472).
Resolutionsplaner
Resolutionsplaner för institut som inte ingår i en finansiell  koncern
3 §
En resolutionsplan som Riksgäldskontoret upprättar i  enlighet med 3 kap. 1 § lagen (2015:1016) om resolution ska  beakta relevanta scenarier, inbegripet att fallissemang kan  vara en isolerad händelse eller kan inträffa i en tid av  finansiell instabilitet eller övergripande systempåverkande  händelser. Planen får inte förutsätta att det lämnas  likviditetsstöd på särskilda villkor från Riksbanken eller  någon annan centralbank eller något annat statligt stöd än  medel ur resolutionsreserven.
4 §
Utöver vad som föreskrivs i 3 kap. 1 § lagen (2015:1016)  om resolution och tekniska standarder beslutade av Europeiska  kommissionen enligt artikel 10.9 i krishanteringsdirektivet,  ska en resolutionsplan för ett institut som inte ingår i en  finansiell koncern innehålla följande:
1. Sammanfattning av huvudinslagen i planen.
2. Sammanfattning av de väsentliga förändringar för institutet  som inträffat sedan den senaste resolutionsinformationen  lämnades in.
3. Beskrivning av hur kritisk verksamhet och affärsverksamhet  som är viktig för institutets intjäning eller lönsamhet skulle  kunna avskiljas juridiskt och ekonomiskt från övriga  funktioner för att säkerställa fortsatt verksamhet och digital  operativ motståndskraft efter institutets fallissemang.
4. Uppskattning av tidsramen för att genomföra varje väsentlig  del av planen.
5. Detaljerad beskrivning av den prövning av möjligheten att  rekonstruera eller avveckla ett institut som gjorts i enlighet  med 3 kap. 10 § lagen om resolution.
6. Beskrivning av alla åtgärder som krävs enligt 3 kap. 24 §  lagen om resolution för att undanröja eller begränsa hinder  mot att rekonstruera eller avveckla ett institut som  identifierats vid den prövning som gjorts i enlighet med 10 §  samma kapitel.
7. Detaljerad beskrivning av förfarandena för att fastställa  värdet av och möjligheten att sälja institutets kritiska  verksamhet, affärsverksamhet som är viktig för institutets  intjäning eller lönsamhet och tillgångar.
8. Detaljerad beskrivning av arrangemangen för att säkerställa  att den begärda informationen enligt 3 kap. 25 § lagen om  resolution är aktuell och tillgänglig för Riksgäldskontoret.
9. Analys av hur och när ett institut, i enlighet med de  villkor som anges i planen, får ansöka om att få utnyttja  centralbanksfaciliteter och en sammanställning av tillgångar  som kan förväntas godtas som säkerhet.
10. Förklaring från Riksgäldskontoret av hur  resolutionsalternativen skulle kunna finansieras utan att det  lämnas likviditetsstöd på särskilda villkor från Riksbanken  eller någon annan centralbank eller något annat statligt stöd  än medel ur resolutionsreserven.
11. Detaljerad beskrivning av de olika resolutionsstrategier  som skulle kunna tillämpas enligt de olika möjliga scenarierna  samt de tillämpliga tidsfristerna.
12. Beskrivning av kritiska ömsesidiga beroenden.
13. Beskrivning av handlingsalternativen för att bevara  tillgång till betalnings- och clearingtjänster och annan  infrastruktur och en bedömning av överförbarheten för kunders  positioner.
14. Analys av planens effekter på institutets anställda,  inbegripet en bedömning av därmed förknippade kostnader, och  en beskrivning av planerade förfaranden för samråd med  personalen under resolutionsprocessen, i tillämpliga fall med  beaktande av nationella system för dialog mellan  arbetsmarknadens parter.
15. Plan för kommunikation med medier och allmänheten.
16. Uppgifter om
a) kravet på kapitalbas och kvalificerade skulder enligt 
4 kap. 1-23 §§ lagen om resolution, och
b) när kravet ska vara uppfyllt enligt 4 kap. 24-27 §§ lagen  om resolution och punkt 2 och 3 i ikraftträdande- och  övergångsbestämmelserna till lagen (2021:467) om ändring i  lagen om resolution.
17. Beskrivning av grundläggande verksamhet och system för  kontinuerlig drift av institutets operativa processer,  inbegripet de nätverks- och informationssystem som avses i  Europaparlamentets och rådets förordning (EU) 2022/2554 av den 
14 december 2022 om digital operativ motståndskraft för  finanssektorn och om ändring av förordningarna (EG)  nr 1060/2009, (EU) nr 648/2012, (EU) nr 600/2014, (EU)  nr 909/2014 och (EU) 2016/1011.
18. Eventuella yttranden från institutet om resolutionsplanen.
Förordning (2024:1298).
Koncernresolutionsplaner
5 §
Utöver vad som föreskrivs i 3 kap. 2 § lagen (2015:1016)  om resolution och tekniska standarder beslutade av Europeiska  kommissionen enligt artikel 12.6 i krishanteringsdirektivet,  ska en koncernresolutionsplan innehålla uppgifter om följande:
1. De resolutionsåtgärder som ska vidtas i fråga om en  resolutionsenhet
i sådana scenarier som avses i 3 § och effekterna av dessa  åtgärder för andra koncernföretag som avses i artikel 1.1 b, c  eller d i krishanteringsdirektivet, moderföretaget och  dotterinstituten i koncernen.
2. De resolutionsåtgärder som ska vidtas i fråga om en  resolutionsenhet om det finns flera resolutionsgrupper i  koncernen och effekterna av dessa åtgärder för andra  koncernföretag i samma resolutionsgrupp och för andra  resolutionsgrupper.
3. I vilken utsträckning det är möjligt att vidta  resolutionsåtgärder på ett samordnat sätt i fråga om  resolutionsenheter inom EES, inklusive åtgärder för att  underlätta tredje mans förvärv av koncernen eller  affärsverksamhet eller aktiviteter som tillhandahålls av ett  flertal koncernföretag eller av särskilda koncernföretag eller  resolutionsgrupper. Även potentiella hinder för en samordnad  resolution ska uppges.
4. Om en koncern inbegriper företag med säte i tredjeland,  uppgifter om lämpliga arrangemang för samarbete och samordning  med relevanta myndigheter i det landet och följderna av  resolutionen inom EES.
5. Nödvändiga åtgärder, inklusive att juridiskt och ekonomiskt  avskilja särskilda funktioner eller affärsverksamhet, för att  underlätta koncernresolution när förutsättningarna för  resolution är uppfyllda.
6. Andra åtgärder än de som anges i krishanteringsdirektivet  och som Riksgäldskontoret eller berörda utländska  resolutionsmyndigheter har för avsikt att vidta mot ett  företag i en resolutionsgrupp.
7. Finansiering av koncernresolutionsåtgärder och, om  finansieringsarrangemangen för resolution skulle behövas,  principer för att dela upp ansvaret för finansieringen mellan  resolutionsreserven och motsvarande utländska  finansieringsarrangemang inom EES, utan att förutsätta att det  lämnas likviditetsstöd på särskilda villkor från Riksbanken  eller någon annan centralbank eller något annat statligt stöd  än medel ur resolutionsreserven eller motsvarande utländskt  finanseringsarrangemang inom EES. Principerna ska fastställas  på grundval av rättvisa och välavvägda kriterier och ska  särskilt beakta artikel 107.5 i krishanteringsdirektivet och  effekterna på den finansiella stabiliteten i alla berörda EES-
länder.
8. En detaljerad beskrivning av Riksgäldskontorets prövning  enligt 3 kap. 11 § lagen om resolution av möjligheten att  rekonstruera eller avveckla koncernen.
I 3 kap. 3 § lagen om resolution finns bestämmelser om  överenskommelser om koncernresolutionsplaner för en  gränsöverskridande koncern. Förordning (2021:472).
6 §
Vid utformningen av en koncernresolutionsplan ska  Riksgäldskontoret sträva efter att planen inte får en  oproportionerlig inverkan på den finansiella stabiliteten i  något EES-land.
Uppdatering av resolutions- och koncernresolutionsplaner
7 §
Riksgäldskontoret ska uppdatera resolutionsplaner och  koncernresolutionsplaner enligt 3 kap. 1 och 2 §§ lagen 
(2015:1016) om resolution årligen och vid varje förändring av  institutets respektive koncernens juridiska eller  organisatoriska struktur, affärsverksamhet eller finansiella  ställning som skulle kunna ha en väsentlig negativ inverkan på  planens effektivitet eller annars nödvändiggöra en ändring av  planen.
En resolutionsplan ska dessutom uppdateras efter genomförande  av nedskrivning eller konvertering enligt 6 kap. lagen om  resolution eller efter en resolutionsåtgärd.  Förordning (2021:472).
Översändande av resolutions- och koncernresolutionsplaner
8 §
Riksgäldskontoret ska skicka en kopia av en resolutions-  eller koncernresolutionsplan och eventuella ändringar i  planen till Finansinspektionen. Om Riksgäldskontoret är  samordnande resolutionsmyndighet, ska en kopia av en  koncernresolutionsplan och eventuella ändringar i planen även  skickas till andra behöriga myndigheter som berörs av  planen.
Möjligheten att rekonstruera eller att avveckla ett institut  eller en koncern
9 §
Vid prövningen enligt 3 kap. 10 och 11 §§ lagen 
(2015:1016) om resolution av möjligheten att rekonstruera  eller avveckla ett institut respektive en koncern, ska  Riksgäldskontoret beakta följande:
1. Institutets förmåga att klarlägga både affärsverksamhet som  är viktig för dess intjäning eller lönsamhet och kritisk  verksamhet i förhållande till juridiska personer inom samma  koncern.
2. Graden av anpassning mellan juridiska strukturer och  företagsstrukturer i förhållande till affärsverksamhet som är  viktig för intjäning eller lönsamhet och kritisk verksamhet.
3. I vilken utsträckning det finns arrangemang för att  tillhandahålla nödvändig personal, infrastruktur,  finansiering, likviditet och kapital för att stödja och  upprätthålla affärsverksamhet som är viktig för intjäning  eller lönsamhet och kritisk verksamhet.
4. I vilken utsträckning serviceavtal, inbegripet  kontraktsmässiga arrangemang som rör användningen av  informations- och kommunikationstekniktjänster, som institutet  ingått är robusta och kan hävdas om institutet försätts i  resolution.
5. Den digitala operativa motståndskraften hos de nätverks-  och informationssystem som stöder institutets kritiska  verksamhet och affärsverksamhet som är viktig för institutets  intjäning eller lönsamhet, med beaktande av rapporter om  allvarliga informations- och kommunikationsteknikrelaterade  incidenter och resultaten av testning av digital operativ  motståndskraft enligt Europaparlamentets och rådets förordning 
(EU) 2022/2554.
6. I vilken utsträckning institutets styrningsstruktur är  lämplig för att hantera och säkra efterlevnaden av institutets  interna riktlinjer för servicenivåavtal.
7. I vilken utsträckning institutet har ett förfarande för att  föra över tjänster som tillhandahållits en tredje part inom  ramen för ett servicenivåavtal, om kritisk verksamhet eller  sådan affärsverksamhet som är viktig för institutets intjäning  eller lönsamhet skulle separeras.
8. I vilken utsträckning det finns beredskapsplaner och  åtgärder för att garantera fortsatt tillgång till betalnings-  och avvecklingssystem.
9. I vilken utsträckning ledningsinformationssystemen  garanterar att Riksgäldskontoret kan inhämta korrekta och  fullständiga uppgifter om affärsverksamhet som är viktig för  intjäning eller lönsamhet och kritisk verksamhet i syfte att  påskynda beslutsprocessen.
10. Ledningsinformationssystemens kapacitet att tillhandahålla  uppgifter som är väsentliga för att på ett effektivt sätt  kunna försätta institutet i resolution.
11. I vilken utsträckning institutet har testat sina  ledningsinformationssystem i det stresscenario som fastställts  av Riksgäldskontoret.
12. I vilken utsträckning institutet kan garantera att dess  ledningsinformationssystem kommer att fortsätta att fungera  för både det berörda och det nya institutet, om den kritiska  verksamheten och sådan affärsverksamhet som är viktig för  intjäning eller lönsamhet avskiljs från den övriga  verksamheten och övrig affärsverksamhet.
13. I vilken utsträckning institutet har inrättat lämpliga  förfaranden för att säkerställa att Riksgäldskontoret får  nödvändiga uppgifter för att identifiera insättare och de  belopp som omfattas av insättningsgarantin.
14. Om koncernen använder koncerninterna säkerheter, i vilken  utsträckning dessa säkerheter tillhandahålls på  marknadsvillkor och om riskhanteringssystemen för dessa  säkerheter är stabila.
15. Om koncernen tillämpar ömsesidiga transaktioner, i vilken  utsträckning dessa transaktioner görs på marknadsvillkor och  om riskhanteringssystemen för denna transaktionsverksamhet är  stabila.
16. I vilken utsträckning användningen av koncerninterna  säkerheter eller ömsesidigt bokförda transaktioner ökar  spridningseffekten inom koncernen.
17. I vilken utsträckning koncernens juridiska struktur utgör  ett hinder mot att tillämpa resolutionsverktygen på grund av  antalet juridiska personer, koncernstrukturens komplexitet  eller problem med att föra affärsverksamhet till  koncernföretag.
18. Hur många och vilken typ av nedskrivningsbara skulder  institutet har.
19. Om prövningen omfattar ett holdingföretag med blandad  verksamhet, i vilken utsträckning en resolution av  koncernföretag som är institut eller finansiella institut  skulle få negativa konsekvenser för koncernens icke  finansiella del.
20. Förekomst av och stabilitet hos servicenivåavtal.
21. Huruvida myndigheter i tredjeland har nödvändiga  resolutionsverktyg för att stödja resolutionsåtgärder från  resolutionsmyndigheter inom EES, och omfattningen av  samordnade åtgärder mellan EES och myndigheter i tredjeland.
22. Möjligheten att använda resolutionsverktyg på ett sätt som  uppfyller resolutionsändamålen, med hänsyn till tillgängliga  verktyg och institutets struktur.
23. I vilken omfattning koncernstrukturen tillåter att  Riksgäldskontoret, i syfte att maximera värdet på koncernen  som helhet, rekonstruerar eller avvecklar hela koncernen eller  en eller flera av dess koncernföretag utan att orsaka en  betydande direkt eller indirekt negativ effekt på det  finansiella systemet, marknadens förtroende eller ekonomin.
24. De arrangemang och åtgärder genom vilka resolution kan  underlättas i fall där koncerner har dotterföretag som är  etablerade i olika jurisdiktioner.
25. Trovärdigheten i att använda resolutionsverktyg på ett  sätt som uppfyller resolutionsändamålen, med tanke på  eventuella följder för borgenärer, motparter, kunder och  anställda, och eventuella åtgärder som myndigheter i  tredjeland kan vidta.
26. I vilken utsträckning effekterna av institutets resolution  på det finansiella systemet och på finansiella marknadens  förtroende kan utvärderas tillräckligt.
27. I vilken utsträckning resolution av institutet kan komma  att ha en betydande direkt eller indirekt negativ effekt på  det finansiella systemet, marknadens förtroende eller  ekonomin.
28. I vilken utsträckning spridning till andra institut eller  till finansiella marknader skulle kunna begränsas genom  vidtagande av resolutionsåtgärder.
29. I vilken utsträckning resolution av institutet kan komma  att ha en betydande effekt på betalnings- och  avvecklingssystem.
Vid prövningen av möjligheten att rekonstruera eller avveckla  en koncern ska det som anges om ett institut i första stycket  gälla alla institut eller företag som avses i artikel 1.1 b, c  eller d i krishanteringsdirektivet inom koncernen.
Vid prövningen enligt 3 kap. 10 och 11 §§ lagen om resolution  ska Riksgäldskontoret dessutom sträva efter att betydande  negativa effekter på de finansiella systemen inom EES i  största möjliga mån undviks. Förordning (2024:1298).
Förenklade skyldigheter
10 §
Riksgäldskontoret får för ett institut göra undantag  från kraven i 3-5 och 7 §§ på en resolutions- eller en  koncernresolutionsplans innehåll och uppdateringsfrekvens, om  institutets fallissemang, till följd av omständigheter som  anges i andra stycket, och därpå följande avveckling genom  konkurs eller likvidation sannolikt inte skulle få betydande  inverkan på finansmarknaderna, andra institut,  finansieringsvillkor eller ekonomin i stort.
Vid prövningen av om ett institut ska omfattas av förenklade  skyldigheter enligt första stycket ska Riksgäldskontoret  beakta
1. arten av den verksamhet som institutet bedriver,
2. institutets aktieägarstruktur,
3. institutets associationsrättsliga form,
4. institutets riskprofil,
5. institutets storlek och juridiska ställning,
6. institutets grad av sammankoppling med andra institut  eller med det finansiella systemet i allmänhet,
7. omfattningen och komplexiteten hos institutets  verksamheter,
8. eventuellt medlemskap i ett institutionellt skyddssystem  eller någon annan form av system för solidariskt ansvar  enligt artikel 113.7 i tillsynsförordningen, och
9. eventuellt tillhandahållande av investeringstjänster eller  verksamheter enligt definitionen i artikel 4.1.2 i  Europaparlamentets och rådets direktiv 2014/65/EU av den 15  maj 2014 om marknader för finansiella instrument och om  ändring av direktiv 2002/92/EG och av direktiv 2011/61/EU, i  den ursprungliga lydelsen.
Om Riksgäldskontoret finner att ett institut ska omfattas av  förenklade skyldigheter enligt första stycket, får  myndigheten även begränsa nivån på detaljerna i sin prövning  enligt 3 kap. 10 och 11 §§ lagen (2015:1016) om resolution  och 9 § denna förordning av möjligheten att rekonstruera  eller avveckla institutet eller koncernen som institutet  ingår i.
11 §
Prövningen av om ett institut ska omfattas av förenklade  skyldigheter enligt 10 § första stycket ska, vid behov, göras  efter samråd med Finansinspektionen.
12 §
Riksgäldskontoret får när som helst ompröva ett beslut  att ett institut ska omfattas av förenklade skyldigheter  enligt 10 § första stycket.
13 §
Ett beslut att ett institut ska omfattas av förenklade  skyldigheter enligt 10 § första stycket påverkar inte  Riksgäldskontorets och Finansinspektionens befogenheter att  vidta krisavvärjande åtgärder som anges i 2 kap. 1 § lagen 
(2015:1016) om resolution och inte heller Riksgäldskontorets  befogenhet att vidta resolutionsåtgärder enligt den lagen.
14 §
Riksgäldskontoret ska informera Europeiska  bankmyndigheten om ett beslut att ett institut ska omfattas  av förenklade skyldigheter enligt 10 § första stycket.
Kravet på kapitalbas och kvalificerade skulder
14 a §
/Upphör att gälla U:2025-11-01/
Riksgäldskontoret ska
1. vid beslut enligt 4 kap. 26 § lagen (2015:1016) om  resolution beakta de omständigheter som anges i artikel 45m.7  i krishanteringsdirektivet och den tidsfrist som anges i  artikel 10.6 fjärde stycket i samma direktiv, och
2. vid beslut enligt 4 kap. 31 § lagen om resolution beakta de  omständigheter som anges i artikel 16a.2 i  krishanteringsdirektivet. Förordning (2021:472).
14 a §
/Träder i kraft I:2025-11-01/
Riksgäldskontoret ska
1. vid beslut enligt 4 kap. 4 § andra stycket lagen 
(2105:1016) om resolution beakta eventuella effekter på den  finansiella stabiliteten och risken för spridning till det  finansiella systemet, bland annat när det gäller  insättningsgarantins ekonomiska kapacitet,
2. vid beslut enligt 4 kap. 26 § lagen om resolution beakta de  omständigheter som anges i artikel 45m.7 i  krishanteringsdirektivet och den tidsfrist som anges i artikel 
10.6 fjärde stycket i samma direktiv, och
3. vid beslut enligt 4 kap. 29 § lagen om resolution beakta de  omständigheter som anges i artikel 16a.2 i  krishanteringsdirektivet. Förordning (2025:889).
Underrättelser och offentliggörande
15 §
Riksgäldskontoret ska så snart som möjligt efter att ha  beslutat att försätta ett företag i resolution enligt 8 kap.  lagen (2015:1016) om resolution eller att vidta  resolutionsåtgärder enligt den lagen, underrätta
1. företaget i resolution,
2. Finansinspektionen,
3. den behöriga myndigheten för filialerna till företaget i  resolution,
4. Riksbanken,
5. om beslutet avser ett kreditinstitut, det  insättningsgarantisystem till vilket kreditinstitutet hör,
6. i tillämpliga fall, den samordnande resolutionsmyndigheten,
7. Finansdepartementet,
8. i de fall företaget i resolution omfattas av gruppbaserad  tillsyn enligt avdelning VII kapitel 3 i  kapitaltäckningsdirektivet, den samordnande  tillsynsmyndigheten,
9. Europeiska systemrisknämnden,
10. Europeiska kommissionen, Europeiska centralbanken,  Europeiska värdepappers- och marknadsmyndigheten, Europeiska  försäkrings- och tjänstepensionsmyndigheten och Europeiska  bankmyndigheten, och
11. om företaget i resolution deltar i ett anmält  avvecklingssystem, operatörerna av det systemet.
Riksgäldskontoret ska så snart som möjligt efter att ha  beslutat om tillfälliga åtgärder för ett företag enligt 5 kap. 
7 § lagen om resolution underrätta företaget och de  myndigheter som anges i första stycket 2-8.
En underrättelse enligt första eller andra stycket ska  innehålla en kopia av beslutet och uppgift om när beslutet ska  verkställas. Förordning (2021:472).
16 §
Riksgäldskontoret ska offentliggöra beslut om resolution  enligt 8 kap. 13 § lagen (2015:1016) om resolution och beslut  om resolutionsåtgärder enligt 12 kap. 5 § samma lag genom  att
1. tillhandahålla en kopia av beslutet på sin webbplats och  på webbplatsen för företaget i resolution,
2. skicka en kopia av beslutet till Europeiska  bankmyndigheten och till Finansinspektionen för  offentliggörande på de myndigheternas webbplatser, och
3. om aktierna, andra äganderättsinstrument eller  skuldinstrument i företaget i resolution är upptagna till  handel på en reglerad marknad, offentliggöra obligatorisk  information om företaget i resolution i enlighet med 4 kap. 
20 och 21 §§ lagen (1991:980) om handel med finansiella  instrument och 17 kap. 2 och 3 §§ lagen (2007:528) om  värdepappersmarknaden samt föreskrifter som meddelats med  stöd av 4 § 13 förordningen (2007:375) om handel med  finansiella instrument och 6 kap. 1 § 49 och 50 förordningen 
(2007:572) om värdepappersmarknaden.
Om aktierna, andra äganderättsinstrument eller  skuldinstrument i företaget i resolution inte är upptagna  till handel på en reglerad marknad, ska Riksgäldskontoret  skicka en kopia av beslut om resolution och beslut om  resolutionsåtgärder till ägare och borgenärer som är kända  genom företagets register eller databaser, om de är  tillgängliga för Riksgäldskontoret. Förordning (2017:714).
16 a §
/Träder i kraft I:2025-11-01/
Om Riksgäldskontoret beslutar om krav på kapitalbas och  kvalificerade skulder för en avvecklingsenhet, ska  Riksgäldskontoret underrätta enheten
1. om skyldigheten att offentliggöra hur kravet på kapitalbas  och kvalificerade skulder uppfylls enligt 4 kap. 28 § lagen 
(2015:1016) om resolution, och
2. om upplysningsskyldigheten enligt 28 kap. 1 § lagen om  resolution. Förordning (2025:889).
Gränsöverskridande samarbete
17 §
Om beslut eller åtgärder enligt lagen (2015:1016) om  resolution kan få effekter i ett annat land inom EES, ska  Riksgäldskontoret och, i förekommande fall Finansinspektionen  och Regeringskansliet (Finansdepartementet), beakta
1. kravet på effektivt beslutsfattande och på att hålla  resolutionskostnaderna så låga som möjligt när  resolutionsåtgärder vidtas,
2. kravet på skyndsamhet,
3. kravet på samarbete för att se till att beslut fattas och  åtgärder vidtas på ett samordnat och effektivt sätt,
4. att roller och ansvar för berörda myndigheter i varje land  inom EES är tydligt definierade,
5. intressena i de EES-länder där moderföretag inom EES är  etablerade, särskilt effekten av beslut, åtgärder eller  bristen på åtgärder på den finansiella stabiliteten,  skattemedel, finansieringsarrangemang,  insättningsgarantisystem eller system för ersättning till  investerare i de länderna.
6. intressena i varje land inom EES där ett dotterföretag är  etablerat, särskilt när det gäller effekter på den  finansiella stabiliteten, skattemedel,  finansieringsarrangemang, insättningsgarantisystem eller  system för ersättning till investerare i dessa länder,
7. intressena i de länder inom EES där betydande filialer är  etablerade eller belägna, särskilt när det gäller effekter på  den finansiella stabiliteten i dessa länder,
8. målen om en avvägning mellan de olika berörda  EES-ländernas intressen och behovet av att undvika att ett  visst EES-lands intressen äventyras eller skyddas på ett  orättvist sätt, inbegripet undvikande av en orättvis  fördelning av bördan mellan EES-länderna,
9. samrådsskyldigheten enligt lagen om resolution, som  åtminstone innebär en skyldighet att samråda om inslagen i  ett beslut eller en åtgärd som har eller som sannolikt kan få  effekt på
a) moderföretaget inom EES, dotterföretaget eller filialen,  och
b) stabiliteten i det EES-land där moderföretaget inom EES,  dotterföretaget eller filialen har etablerats eller finns,
10. kravet på transparens när ett beslut eller en åtgärd som  föreslås sannolikt kan få konsekvenser för den finansiella  stabiliteten, budgetmedel, finansieringsarrangemang,  insättningsgarantisystem eller system för ersättning till  investerare i berörda länder inom EES, och
11. principen att samordning och samarbete sannolikt  resulterar i lägre totalkostnad för resolutionen.
18 §
Vid deltagande i ett resolutionskollegium ska  Riksgäldskontoret, Finansinspektionen och Regeringskansliet 
(Finansdepartementet) samarbeta och utbyta information med  samtliga medlemmar i kollegiet i den utsträckning som följer  av krishanteringsdirektivet.
19 §
Riksgäldskontorets beslut i egenskap av samordnande  resolutionsmyndighet enligt lagen (2015:1016) om resolution  och föreskrifter som meddelats i anslutning till lagen, får  vara avfattade på engelska. En översättning till svenska av  beslutet, där det framgår att det är den engelska lydelsen av  beslutet som gäller, ska i sådant fall biläggas beslutet.
Internationella överenskommelser
20 §
Riksgäldskontoret får ingå sådana internationella  överenskommelser som följer av artiklarna 13.4, 13.7, 18.1, 
18.4, 18.5, 45h.1, 45h.2, 45h.5-45h.7, 89, 91.7, 91.9, 92.3, 
92.5, 94.2, 106.4 och 106.5 i krishanteringsdirektivet. Detta  gäller dock inte om överenskommelsen kräver riksdagens eller  Utrikesnämndens medverkan. Förordning (2021:472).
Förteckning
21 §
Finansinspektionen ska föra en förteckning över de  företag som avses i 1 kap. 1 § första stycket lagen 
(2015:1016) om resolution. Förteckningen ska hållas aktuell  och tillgänglig på inspektionens webbplats.
Bemyndiganden
22 §
Riksgäldskontoret får i fråga om lagen (2015:1016) om  resolution meddela föreskrifter om
1. avgifter enligt 1 kap. 3 § andra stycket,
2. hur det högsta särskilda förfogandebeloppet enligt 4 kap. 
29 § ska beräknas,
3. hur stor andel av globalt systemviktiga resolutionsenheter,  europeiskt systemviktiga resolutionsenheter eller nationellt  systemviktiga resolutionsenheter som får omfattas av kravet  enligt 4 kap. 15 §,
4. offentliggörande enligt 4 kap. 28 §,
5. vilken information om nedskrivningsbara skulder ett företag  ska lämna till Riksgäldskontoret och när den ska lämnas,
6. undantag från skyldigheten enligt 5 kap. 2 § om att ta in  vissa villkor i avtalen för sina skulder enligt
- 5 kap. 3 §, och
- 5 kap. 3 a § när det gäller vilka kategorier av skulder som  kan undantas,
7. vilka företag som ska upprätta register som avses i 5 kap. 
5 §, vad registren ska innehålla och när företagen ska ge in  register för olika typer av avtal,
8. hur beloppet enligt 13 kap. 5 § andra stycket ska  fastställas och betalas ut,
9. vad en omstruktureringsplan enligt 21 kap. 5 § ska  innehålla,
10. hur storleken på de skulder som är hänförliga till derivat  enligt 21 kap. 17 § ska beräknas,
11. metoden för riskjustering av resolutionsavgift enligt 
27 kap. 13 § tredje stycket,
12. vilka uppgifter en avgiftsskyldig ska lämna till  Riksgäldskontoret enligt 27 kap. 20 §,
13. vilka upplysningar ett institut eller något annat  koncernföretag ska lämna till Riksgäldskontoret för dess  verksamhet enligt lagen, och
14. att vissa uppgifter som ska lämnas till Riksgäldskontoret  enligt 27 kap. 20 § och 28 kap. 1 § också eller i stället ska  lämnas till Finansinspektionen.
Innan Riksgäldskontoret meddelar föreskrifter med stöd av  första stycket 14, ska Finansinspektionen ges tillfälle att  yttra sig. Förordning (2021:472).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.