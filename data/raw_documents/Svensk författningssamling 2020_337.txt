Title: Förordning (2020:337) om statsbidrag till aktörer inom bildkonst, form och konsthantverk
SFS Number: Svensk författningssamling 2020:337
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020337-om-statsbidrag-till-aktorer_sfs-2020-337/
Source Link: http://rkrattsbaser.gov.se/sfst?bet=2020:337
Amendment Register Link: http://rkrattsbaser.gov.se/sfsr?bet=2020:337
Ministry/Authority: Kulturdepartementet
Issued: 2020-05-20
Metadata: {"Utfärdad": "2020-05-20", "Ändrad": "t.o.m. SFS 2024:290"}

==================================================

Förordning (2020:337) om statsbidrag till aktörer inom bildkonst, form och konsthantverk
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:337
Departement/myndighet
:   
Kulturdepartementet
Utfärdad
:   
2020-05-20
Ändrad
:   
t.o.m. SFS 2024:290
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller föreskrifter om statsbidrag  till aktörer inom bildkonst, form och konsthantverk.
Statsbidrag enligt förordningen lämnas i mån av tillgång på  medel.
Förordningen är meddelad med stöd av 8 kap. 7 §  regeringsformen.
2 §
Statsbidrag enligt denna förordning får endast lämnas i  enlighet med
1. de villkor som anges i kapitel I och artikel 53 i  kommissionens förordning (EU) nr 651/2014 av den 17 juni 2014  genom vilken vissa kategorier av stöd förklaras förenliga med  den inre marknaden enligt artiklarna 107 och 108 i fördraget,  eller
2. kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
De uppgifter som en medlemsstat har enligt artiklarna 6.4 och 
7.4 i kommissionens förordning (EU) 2023/2831 ska utföras av  Statens kulturråd. Förordning (2024:290).
Ändamålet med statsbidraget
3 §
Ändamålet med statsbidraget är att främja kvalitet,  förnyelse och mångfald samt annan kulturpolitiskt värdefull  utveckling inom bildkonst, form och konsthantverk.
Förutsättningar för statsbidrag
4 §
Statsbidrag får lämnas till aktörer inom bildkonst, form  och konsthantverk som är verksamma i Sverige. Vid fördelning  av statsbidrag ska aktörer som genom utställning,  programverksamhet eller främjande verksamhet tillgängliggör  samtida bildkonst, form och konsthantverk av professionell art  för allmänheten prioriteras.
5 §
Statsbidrag får lämnas till aktörer som drivs av  sammanslutningar av konstnärer inom bildkonst, form och  konsthantverk som har till huvudsakligt syfte att för  konstnärlig produktion ställa verkstads- och produktions-
resurser till medlemmarnas förfogande (kollektivverkstäder).
6 §
Statsbidrag får lämnas endast till juridiska personer och  enskilda näringsidkare.
7 §
Statsbidrag får lämnas i form av verksamhetsbidrag,  projektbidrag eller utrustningsbidrag.
8 §
Statsbidrag får lämnas endast till verksamhet som även har  annan finansiering. Vid fördelning av bidrag ska hänsyn tas  till om verksamheten redan har beviljats annat statligt stöd.
9 §
Statsbidrag får inte lämnas till den som har skulder för  svenska skatter eller avgifter hos Kronofogdemyndigheten eller  som är i likvidation eller försatt i konkurs.
10 §
Ett stöd som omfattar ett belopp motsvarande 500 000 euro  eller mer får endast beviljas om den sökande samtycker till  att uppgifter om stödet offentliggörs enligt kommissionens  förordning (EU) nr 651/2014.
Ärendenas handläggning
11 §
Statens kulturråd prövar frågor om statsbidrag enligt  denna förordning.
12 §
En ansökan om statsbidrag ska vara skriftlig och lämnas  in till Statens kulturråd. Ansökan ska innehålla de uppgifter  som behövs för prövningen samt en redogörelse för
1. stöd av mindre betydelse som aktören fått under den senaste  treårsperioden, och
2. stöd som aktören tidigare ansökt om eller beviljats och som  avser samma stödberättigande kostnader som det stöd som  omfattas av ansökan. Förordning (2024:290).
13 §
Ett beslut om statsbidrag får förenas med villkor. Dessa  ska framgå av beslutet. I beslutet ska även sista dag för  redovisning enligt 14 § anges.
Redovisning
14 §
Den som har beviljats statsbidrag ska redovisa till  Statens kulturråd hur medlen har använts och vilka resultat  som har uppnåtts och lämna de övriga uppgifter som Statens  kulturråd behöver för uppföljning och utvärdering.
Hinder mot utbetalning
15 §
Ett statsbidrag får inte betalas ut till ett företag som  är föremål för betalningskrav på grund av ett beslut av  Europeiska kommissionen som förklarar ett stöd beviljat av en  svensk stödgivare olagligt och oförenligt med den inre  marknaden.
16 §
Statens kulturråd får besluta att beviljat statsbidrag  inte ska betalas ut, om det finns grund för återbetalning  enligt 17 §.
Återbetalning och återkrav
17 §
Mottagaren av ett statsbidrag är återbetalningsskyldig om
1. mottagaren genom att lämna oriktiga uppgifter eller på  något annat sätt har förorsakat att bidraget har lämnats  felaktigt eller med ett för högt belopp,
2. bidraget av något annat skäl har lämnats felaktigt eller  med ett för högt belopp och mottagaren borde ha insett detta,
3. bidraget inte har använts för det ändamål som det har  beviljats för,
4. den som har tagit emot bidraget inte lämnar sådan  redovisning som avses i 14 §, eller
5. villkor i beslutet om bidrag inte har följts.
18 §
Om någon är återbetalningsskyldig enligt 17 §, ska  Statens kulturråd besluta att helt eller delvis kräva tillbaka  statsbidraget.
19 §
Om ett belopp som har återkrävts med stöd av 17 § inte  har betalats i rätt tid ska dröjsmålsränta enligt räntelagen 
(1975:635) tas ut på beloppet.
20 §
Om det finns särskilda skäl, får Statens kulturråd helt  eller delvis avstå från krav på återbetalning enligt 17 §  eller krav på ränta enligt 19 §.
21 §
Statens kulturråd ska vid domstolar och myndigheter och i  övrigt bevaka statens rätt mot stödmottagarna.
Offentliggörande, rapportering och registerföring
22 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
22 a §
Statens kulturråd ska registrera de uppgifter som  behövs för att det ska vara möjligt att fastställa att de  villkor för stöd som anges i kommissionens förordning (EU) 
2023/2831 är uppfyllda. Uppgifterna ska bevaras i tio år från  den dag då stödet beslutades. Förordning (2024:290).
Bemyndigande
23 §
Statens kulturråd får meddela föreskrifter om  verkställigheten av denna förordning.
Överklagande
24 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 15 och 16 §§ får dock inte överklagas.
Övergångsbestämmelser
2020:337
1. Denna förordning träder i kraft den 30 juni 2020.
2. Genom förordningen upphävs
a) förordningen (1982:502) om statsbidrag till  konsthantverkskooperativ,
b) förordningen (1998:1368) om statsbidrag till vissa  utställare inom bild- och formområdet, och
c) förordningen (1998:1370) om statligt utrustningsbidrag till  kollektivverkstäder.
3. De upphävda förordningarna gäller dock fortfarande för  statsbidrag som har beviljats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.