Title: Lag (1982:80) om anställningsskydd
SFS Number: Svensk författningssamling 1982:80
URL: https://www.riksdagen.se/sv/dokument-och-lagar/dokument/svensk-forfattningssamling/lag-198280-om-anstallningsskydd_sfs-1982-80/
Source Link: http://rkrattsbaser.gov.se/sfst?bet=1982:80
Amendment Register Link: http://rkrattsbaser.gov.se/sfsr?bet=1982:80
Ministry/Authority: Arbetsmarknadsdepartementet ARM
Issued: 1982-02-24
Metadata: {"Utfärdad": "1982-02-24", "Ändrad": "t.o.m. SFS 2022:836"}

==================================================

Lag (1982:80) om anställningsskydd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:80
Departement/myndighet
:   
Arbetsmarknadsdepartementet ARM
Utfärdad
:   
1982-02-24
Ändrad
:   
t.o.m. SFS 2022:836
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller arbetstagare i allmän eller enskild  tjänst.
Från lagens tillämpning undantas dock
1. arbetstagare som är anställda för arbete i arbetsgivarens  hushåll, och
2. arbetstagare som är anställda i gymnasial  lärlingsanställning.
Bestämmelserna i 4-6 b, 6 f, 6 g, 7-20, 22-37, 39 och 40 §§  gäller inte för
1. arbetstagare som med hänsyn till arbetsuppgifter och  anställningsvillkor får anses ha företagsledande eller därmed  jämförlig ställning,
2. arbetstagare som tillhör arbetsgivarens familj, och
3. arbetstagare som är anställda med särskilt  anställningsstöd, i skyddat arbete eller med lönebidrag för  utveckling i anställning.
Lag (2022:448)
.
2 §
Om det i en annan lag eller i en förordning som har  meddelats med stöd av en lag finns särskilda föreskrifter som  avviker från denna lag, ska dessa föreskrifter gälla.
Lag (2022:835)
.
2 a §
Ett avtal är ogiltigt i den mån det
1. upphäver eller inskränker arbetstagarnas rättigheter enligt  denna lag, om inte något annat följer av 2 b §, eller
2. avviker från 7 § första eller andra stycket, om inte något  annat följer av 2 c §.
Lag (2022:835)
.
2 b §
Genom ett kollektivavtal får det göras avvikelser från 5  och 5 a §§, 6 § andra och tredje styckena, 7 a, 7 b, 22, 25-27  och 33 d §§. Om avtalet inte har slutits eller godkänts av en  central arbetstagarorganisation, krävs dock att det mellan  parterna i andra frågor gäller ett kollektivavtal som har  slutits eller godkänts av en sådan organisation eller att ett  sådant kollektivavtal tillfälligt inte gäller. Under samma  förutsättning är det också tillåtet att genom ett  kollektivavtal bestämma den närmare beräkningen av förmåner  som avses i 12 §.
Genom ett kollektivavtal som har slutits eller godkänts av en  central arbetstagarorganisation får det även göras avvikelser  från 4 b, 11, 15, 21, 28, 32, 33 a, 33 b, 40 och 41 §§. Det är  också tillåtet att genom ett sådant kollektivavtal göra  avvikelser
1. från 6 b-e §§, under förutsättning att avtalet inte innebär  att mindre förmånliga regler ska tillämpas för arbetstagarna  än som följer av
- rådets direktiv 2001/23/EG av den 12 mars 2001 om  tillnärmning av medlemsstaternas lagstiftning om skydd för  arbetstagares rättigheter vid överlåtelse av företag,  verksamheter eller delar av företag eller verksamheter, i  lydelsen enligt Europaparlamentets och rådets direktiv (EU) 
2015/1794, eller
- Europaparlamentets och rådets direktiv (EU) 2019/1152 av den 
20 juni 2019 om tydliga och förutsägbara arbetsvillkor i  Europeiska unionen, i den ursprungliga lydelsen,
2. från 30 a §, när det gäller besked enligt 15 §,
3. från 30, 30 a och 31 §§, när det gäller den lokala  arbetstagar-organisationens rättigheter,
4. från 4 § andra stycket när det gäller hur ett  anställningsavtal som gäller tills vidare kan upphöra vid den  tidpunkt som anges i 32 a §, och
5. från 6 § första stycket, 6 h och 6 i §§ under förutsättning  att avtalet respekterar det övergripande skydd för  arbetstagare som avses i Europaparlamentets och rådets  direktiv (EU) 2019/1152, i den ursprungliga lydelsen.
Avtal om avvikelser från 21 § får träffas även utanför  kollektivavtals-förhållanden, om avtalet innebär att  kollektivavtal som med stöd av andra stycket har träffats för  verksamhetsområdet ska tillämpas.
Lag (2022:835)
.
2 c §
Genom eller med stöd av ett kollektivavtal får det göras  avvikelser från 7 § första stycket när det gäller vad som ska  anses utgöra sakliga skäl eller andra stycket om omplacering  under förutsättning att avtalet på arbetstagarsidan har  slutits av en sådan sammanslutning av centrala  arbetstagarorganisationer som avses i 6 § tredje stycket lagen 
(1976:580) om medbestämmande i arbetslivet.
En överträdelse av en bestämmelse i ett kollektivavtal enligt  första stycket som har trätt i lagens ställe ska anses utgöra  en överträdelse av lagen.
Lag (2022:835)
.
2 d §
En arbetsgivare som är bunden av ett kollektivavtal  enligt 2 b § första eller andra stycket eller 2 c § första  stycket får tillämpa avtalet även på arbetstagare som inte är  medlemmar av den avtalsslutande arbetstagarorganisationen men  som sysselsätts i sådant arbete som avses med avtalet.
Lag (2022:835)
.
3 §
Vid tillämpning av 5 a, 6 h, 7 a, 11, 15, 22, 25, 26 och 
39 §§ gäller följande särskilda bestämmelser om beräkning av  anställningstid:
1. En arbetstagare som byter anställning genom att övergå från  en arbetsgivare till en annan får i den senare anställningen  tillgodoräkna sig också tiden i den förra, om arbetsgivarna  vid tidpunkten för övergången tillhör samma koncern.
2. En arbetstagare som byter anställning i samband med att ett  företag, en verksamhet eller en del av en verksamhet övergår  från en arbetsgivare till en annan genom en sådan övergång som  omfattas av 6 b § får tillgodoräkna sig tiden hos den förra  arbetsgivaren när anställningstid ska beräknas hos den senare.  Detta gäller även vid byte av anställning i samband med  konkurs.
3. Om det sker flera sådana byten av anställning som avses i 
1-2, får arbetstagaren räkna samman anställningstiderna hos  alla arbetsgivarna.
Om en arbetstagare har haft tre eller flera särskilda  visstidsanställningar enligt 5 § första stycket 1 hos samma  arbetsgivare under en och samma kalendermånad, ska även tiden  mellan anställningarna räknas som anställningstid i särskild  visstidsanställning vid tillämpning av 5 a, 7 a, 15, 25 och 
26 §§.
Arbetstagare som har fått återanställning enligt 25 § ska  anses ha uppnått den anställningstid som krävs för besked  enligt 15 § och företrädesrätt enligt 25 §.
Lag (2022:835)
.
Anställningsavtalet
4 §
Anställningsavtal gäller tills vidare. Avtal om  tidsbegränsad anställning får dock träffas i de fall som anges  i 5 och 6 §§. Om ett sådant avtal träffas i annat fall, kan  arbetstagaren på det sätt som anges i 36 § få domstols  förklaring att avtalet ska gälla tills vidare.
Anställningsavtal som gäller tills vidare kan sägas upp av  arbetsgivaren eller arbetstagaren för att upphöra efter en  viss uppsägningstid. En tidsbegränsad anställning upphör utan  föregående uppsägning vid anställningstidens utgång eller när  arbetet är slutfört, om inte något annat har avtalats eller  följer av 5 a eller 6 §. I 4 b § finns en särskild regel om  skyldighet att lämna anställningen i samband med att  arbetstagaren får rätt till hel sjukersättning enligt  socialförsäkringsbalken.
En arbetstagare får med omedelbar verkan frånträda sin  anställning, om arbetsgivaren i väsentlig mån har åsidosatt  sina åligganden mot arbetstagaren.
I de fall som avses i 18 § kan en arbetsgivare genom  avskedande avbryta anställningen med omedelbar verkan.
Att arbetsgivaren i vissa fall är skyldig att informera och  överlägga med arbetstagaren och berörd arbetstagarorganisation  samt tillämpa ett visst förfarande i samband med att ett  anställningsavtal ingås eller upphör, följer av 6, 8-10, 15, 
16, 19, 20, 28-32, 33, 33 a och 33 c §§.
Lag (2022:835)
.
4 a §
Anställningsavtal avser heltid, om inte något annat har  avtalats.
Om anställningsavtalet inte avser heltid, ska arbetsgivaren på  arbetstagarens begäran skriftligen ange skälet till detta.  Informationen ska lämnas inom tre veckor från det att begäran  framställts.
Lag (2022:835)
.
4 b §
Om en arbetsgivare vill att en arbetstagare ska lämna  sin anställning i samband med att arbetstagaren enligt  socialförsäkringsbalken får rätt till hel sjukersättning, ska  arbetsgivaren skriftligen ge arbetstagaren besked om detta så  snart arbetsgivaren har fått kännedom om beslutet om sjuk-
ersättning.
Lag (2022:835)
.
5 §
Avtal om tidsbegränsad anställning får träffas
1. för särskild visstidsanställning,
2. för vikariat, eller
3. för säsongsarbete.
En arbetsgivare får dock inte anställa en arbetstagare för  vikariat i syfte att kringgå arbetstagarens rätt enligt 3 §  andra stycket.
Lag (2022:835)
.
5 a §
En särskild visstidsanställning övergår till en  tillsvidareanställning när arbetstagaren har varit anställd  hos arbetsgivaren i särskild visstidsanställning i sammanlagt  mer än tolv månader
1. under en femårsperiod, eller
2. under en period då arbetstagaren har haft tidsbegränsade  anställningar hos arbetsgivaren i form av särskild  visstidsanställning, vikariat eller säsongsarbete och  anställningarna följt på varandra.
En anställning har följt på en annan om den tillträtts inom  sex månader från den föregående anställningens slutdag.
Ett vikariat övergår till en tillsvidareanställning när en  arbetstagare har varit anställd hos arbetsgivaren i vikariat i  sammanlagt mer än två år under en femårsperiod.
Lag (2022:835)
.
5 b §
Har betecknats 33 d § genom
lag (2019:528)
.
6 §
Avtal får även träffas om tidsbegränsad provanställning, om prövotiden är högst sex månader.
Vill inte arbetsgivaren eller arbetstagaren att anställningen skall fortsätta efter det att prövotiden har löpt ut, skall besked om detta lämnas till motparten senast vid prövotidens utgång. Görs inte detta, övergår provanställningen i en tillsvidareanställning.
Om inte annat har avtalats, får en provanställning avbrytas även före prövotidens utgång.
Lag (1994:1685)
.
6 a §
Har upphävts genom
lag (2006:439)
.
6 b §
Vid övergång av ett företag, en verksamhet eller en del av en verksamhet från en arbetsgivare till en annan, övergår också de rättigheter och skyldigheter på grund av de anställningsavtal och de anställningsförhållanden som gäller vid tidpunkten för övergången på den nya arbetsgivaren. Den tidigare arbetsgivaren är dock också ansvarig gentemot arbetstagaren för ekonomiska förpliktelser som hänför sig till tiden före övergången. Detta stycke gäller även arbetstagare i allmän tjänst och på sjögående fartyg.
Första stycket gäller inte vid övergång i samband med konkurs.
Första stycket gäller inte heller ålders-, invaliditets- eller efterlevandeförmåner.
Trots bestämmelserna i första stycket skall anställningsavtalet och anställningsförhållandet inte övergå till en ny arbetsgivare, om arbetstagaren motsätter sig detta.
Lag (1994:1685)
.
6 c §
En arbetsgivare ska lämna skriftlig information till en  arbetstagare om alla villkor som är av väsentlig betydelse för  anställningsförhållandet.
Informationen ska innehålla åtminstone följande uppgifter:
1. arbetsgivarens och arbetstagarens namn och adress,  anställningens tillträdesdag samt arbetsplats eller, om det  inte finns någon fast eller huvudsaklig arbetsplats, uppgift  om att arbetet ska utföras på olika platser eller att  arbetstagaren själv får bestämma sin arbetsplats,
2. en kort specificering eller beskrivning av arbetstagarens  arbetsuppgifter och yrkesbenämning eller tjänstetitel,
3. om anställningen gäller tills vidare eller för begränsad  tid eller om den är en provanställning, samt
a) vid anställning tills vidare: de uppsägningstider som  gäller,
b) vid anställning för begränsad tid: anställningens slutdag  eller de förutsättningar som gäller för att anställningen ska  upphöra och om anställningen avser särskild  visstidsanställning, vikariat eller säsongsarbete,
c) vid provanställning: prövotidens längd och eventuella  villkor för provanställningen,
4. begynnelselön och andra löneförmåner, som ska anges  separat, och hur ofta och på vilket sätt lönen ska betalas ut,
5. längden på arbetstagarens normala arbetsdag eller  arbetsvecka eller, om detta inte går att fastställa på grund  av hur arbetsgivaren förlägger arbetstiden, uppgift om  anställningens arbetstidsmått på annat sätt,
6. vad som ska gälla för övertids- eller mertidsarbete och  ersättning för sådant arbete, i förekommande fall,
7. minsta tidsfrist för besked om den ordinarie arbetstidens  och jourtidens förläggning samt i förekommande fall
a) att förläggningen kommer att variera mellan olika klockslag  och dagar,
b) regler för skiftbyte,
8. i fråga om arbetstagare som hyrs ut av bemanningsföretag:  uppgift om kundföretagens namn och adress,
9. uppgift om rätt till utbildning som tillhandahålls av  arbetsgivaren, i förekommande fall,
10. längden på arbetstagarens betalda semester,
11. de bestämmelser som arbetsgivaren och arbetstagaren ska  följa när någon av dem vill avsluta anställningsförhållandet,
12. att arbetsgivaravgifter betalas till staten samt uppgift  om det skydd för social trygghet som tillhandahålls av  arbetsgivaren, och
13. tillämpligt kollektivavtal, i förekommande fall.
Information enligt första stycket och andra stycket 1-7 ska  lämnas så snart som möjligt, dock senast den sjunde  kalenderdagen efter det att arbetstagaren har börjat arbeta.  Information enligt andra stycket 3 b ska oavsett  anställningstidens längd lämnas i samband med att  anställningen ingås när anställningen avser särskild  visstidsanställning. Information enligt andra stycket 8 ska  lämnas så snart informationen är känd. Information enligt  andra stycket 9-13 ska lämnas senast en månad efter det att  arbetstagaren har börjat arbeta.
Vissa uppgifter får, om det är lämpligt, lämnas i form av  hänvisningar till lagar, andra författningar eller  kollektivavtal som reglerar dessa frågor. Det gäller  uppgifterna i
1. andra stycket 3 a,
2. andra stycket 3 b i fråga om förutsättningar för  anställningens upphörande,
3. andra stycket 5 i fråga om uppgifter om längd på en normal  arbetsdag eller arbetsvecka, och
4. andra stycket 3 c, 4, 6, 7 b och 9-12.
Lag (2022:835)
.
6 d §
Om en arbetstagare sänds utomlands för att arbeta längre  än fyra på varandra följande veckor ska arbetsgivaren före  avresan lämna skriftlig information till arbetstagaren enligt 
6 c §, om det inte redan har skett.
Arbetsgivaren ska före avresan även lämna skriftlig  information som innehåller åtminstone följande uppgifter:
1. vilket land eller vilka länder som arbetet ska utföras i  och anställningstiden utomlands,
2. den valuta som lönen ska betalas i,
3. de kontantersättningar och naturaförmåner som följer av  arbetet, och
4. om ersättning för hemresa betalas ut och, om så är fallet,  villkoren för hemresa.
Vid utstationering enligt 23 § lagen (1999:678) om  utstationering av arbetstagare ska informationen dessutom  innehålla följande uppgifter:
1. den ersättning och andra villkor som blir tillämpliga  enligt 23 § lagen om utstationering av arbetstagare,
2. ytterligare ersättning som hör ihop med utstationeringen  och regler om ersättning för utgifter för resa, kost och logi,  i förekommande fall, och
3. en länk till värdlandets officiella nationella webbplats i  enlighet med artikel 5.2 i Europaparlamentets och rådets  direktiv 2014/67/EU av den 15 maj 2014 om tillämpning av  direktiv 96/71/EG om utstationering av arbetstagare i samband  med tillhandahållande av tjänster och om ändring av förordning 
(EU) nr 1024/2012 om administrativt samarbete genom  informationssystemet för den inre marknaden (IMI-
förordningen), i den ursprungliga lydelsen.
De uppgifter som avses i andra stycket 2 och tredje stycket 1  får, om det är lämpligt, lämnas i form av hänvisningar till  bestämmelser i lagar, andra författningar eller kollektivavtal  som reglerar dessa frågor.
Lag (2022:448)
.
6 e §
Om förutsättningarna för anställningen ändras genom ett  beslut av arbetsgivaren eller genom en överenskommelse mellan  arbetsgivaren och arbetstagaren och ändringen gäller någon av  de uppgifter som arbetsgivaren har informerat om, eller skulle  ha informerat om, ska arbetsgivaren lämna skriftlig  information om ändringen så snart som möjligt, dock senast den  dag då ändringen ska börja tillämpas.
Lag (2022:448)
.
6 f §
Arbetsgivaren skall informera arbetstagare med tidsbegränsad anställning om lediga tillsvidareanställningar och provanställningar. Informationen får lämnas genom att den görs allmänt tillgänglig på arbetsplatsen.
Till föräldralediga arbetstagare med tidsbegränsad anställning skall informationen, om arbetstagaren begärt det, lämnas direkt till honom eller henne.
Lag (2007:389)
.
6 g §
Arbetsgivaren ska på begäran av en arbetstagare lämna  skriftlig information om arbetstagarens sammanlagda  anställningstid. Arbetsgivaren ska på begäran av en  arbetstagare som är tidsbegränsat anställd enligt 5 § 1-3  lämna skriftlig information om alla anställningar som har  betydelse för tillämpning av 5 a §. För varje sådan  anställning ska den tidsbegränsade anställningens form,  tillträdesdag och slutdag anges.
Information enligt första stycket ska lämnas inom tre veckor  från det att begäran framställts. Vid beräkning av  anställningstiden och vid bedömning av vilka tidigare  anställningar som omfattas av informationsskyldigheten ska  även anställningar enligt 3 § första stycket 1-3 beaktas.
Lag (2016:248)
.
6 h §
Om en arbetstagare med tidsbegränsad anställning begär  en annan anställningsform eller en högre sysselsättningsgrad,  eller om en arbetstagare som är anställd tills vidare begär en  högre sysselsättningsgrad, ska arbetsgivaren lämna ett  skriftligt svar till arbetstagaren inom en månad efter  begäran. I det skriftliga svaret ska skälen för arbetsgivarens  ställningstagande anges.
En förutsättning för att arbetstagaren ska ha rätt till ett  skriftligt svar är att han eller hon när begäran görs har  varit anställd hos arbetsgivaren i sammanlagt minst sex  månader och inte är provanställd.
Om arbetstagaren gör en ny begäran inom tolv månader från den  senaste begäran är arbetsgivaren inte skyldig att lämna ett  skriftligt svar, under förutsättning att den senaste begäran  gav rätt till ett skriftligt svar enligt andra stycket.
Lag (2022:448)
.
Annan anställning
6 i §
En arbetsgivare får inte förbjuda en arbetstagare att  under anställningen ha en anställning hos en annan  arbetsgivare.
Första stycket gäller dock inte om den andra anställningen
1. är arbetshindrande,
2. konkurrerar med arbetsgivarens verksamhet på ett sätt som  kan orsaka skada, eller
3. på något annat sätt kan skada arbetsgivarens verksamhet.
En arbetsgivare får inte missgynna en arbetstagare på grund av  att arbetstagaren under anställningen har en anställning hos  en annan arbetsgivare.
Lag (2022:448)
.
Uppsägning från arbetsgivarens sida
7 §
Uppsägning från arbetsgivarens sida ska grunda sig på  sakliga skäl. Sakliga skäl kan vara arbetsbrist eller  förhållanden som hänför sig till arbetstagaren personligen.
En uppsägning är inte grundad på sakliga skäl om det är  skäligt att kräva att arbetsgivaren bereder arbetstagaren  annat arbete hos sig. Om arbetsgivaren tidigare har berett  arbetstagaren annat arbete hos sig på grund av förhållanden  som hänför sig till arbetstagaren personligen, ska  arbetsgivaren anses ha uppfyllt sin omplaceringsskyldighet, om  det inte finns särskilda skäl.
Vid en sådan övergång av ett företag, en verksamhet eller en  del av en verksamhet som sägs i 6 b § ska övergången i sig  inte utgöra sakliga skäl för att säga upp arbetstagaren. Detta  förbud ska dock inte hindra uppsägningar som sker av  ekonomiska, tekniska eller organisatoriska skäl där  förändringar i arbetsstyrkan ingår.
Om uppsägningen beror på förhållanden som hänför sig till  arbetstagaren personligen, får den inte grundas enbart på  omständigheter som arbetsgivaren har känt till antingen mer än  två månader innan underrättelse lämnades enligt 30 § eller, om  någon sådan underrättelse inte lämnats, två månader före  tidpunkten för uppsägningen. Arbetsgivaren får dock grunda  uppsägningen enbart på omständigheter som arbetsgivaren har  känt till mer än två månader, om tidsöverdraget berott på att  arbetsgivaren på arbetstagarens begäran eller med  arbetstagarens medgivande dröjt med underrättelsen eller  uppsägningen eller om det finns synnerliga skäl för att  åberopa omständigheterna.
Lag (2022:835)
.
7 a §
Vid en omorganisation som på en och samma driftsenhet  innebär att en eller flera arbetstagare, vars arbetsuppgifter  är lika, ska erbjudas omplacering enligt 7 § andra stycket  till nytt arbete som bara innebär sänkt sysselsättningsgrad,  ska arbetsgivaren iaktta följande turordningsregler bland de  arbetstagare som har högre sysselsättningsgrad än den lägsta  som avses att erbjudas:
1. Arbetstagare med kortare anställningstid ska erbjudas  omplacering före arbetstagare med längre anställningstid.
2. Erbjudande med lägre sysselsättningsgrad ska lämnas före  erbjudande med högre sysselsättningsgrad.
Lag (2022:835)
.
7 b §
En arbetstagare som accepterar ett erbjudande om  omplacering enligt 7 § andra stycket till nytt arbete som bara  innebär sänkt sysselsättningsgrad har rätt till en  omställningstid. Under omställningstiden får arbetstagaren  behålla sin sysselsättningsgrad och sina anställningsförmåner.  Omställningstiden börjar löpa när arbetstagaren accepterar  erbjudandet och är lika lång som den uppsägningstid som skulle  ha gällt vid en uppsägning från arbetsgivarens sida, dock  längst tre månader.
Lag (2022:835)
.
8 §
Uppsägning från arbetsgivarens sida skall vara skriftlig.
I uppsägningsbeskedet skall arbetsgivaren ange vad arbetstagaren skall iaktta för det fall att arbetstagaren vill göra gällande att uppsägningen är ogiltig eller yrka skadestånd med anledning av uppsägningen. I beskedet skall vidare anges om arbetstagaren har företrädesrätt till återanställning eller ej. Har arbetstagaren företrädesrätt och krävs det anmälan för att företrädesrätten skall kunna göras gällande, skall det också anges.
9 §
Arbetsgivaren är skyldig att på arbetstagarens begäran uppge de omständigheter som åberopas som grund för uppsägningen. Uppgiften skall vara skriftlig, om arbetstagaren begär det.
10 §
Uppsägningsbeskedet skall lämnas till arbetstagaren personligen. Är det inte skäligt att kräva detta, får beskedet i stället sändas i rekommenderat brev till arbetstagarens senast kända adress.
Uppsägning anses ske när arbetstagaren får del av uppsägningen. Om arbetstagaren inte kan anträffas och ett uppsägningsbesked har sänts i brev enligt första stycket, anses uppsägning ha skett tio dagar efter det att brevet lämnades till posten för befordran. Har arbetstagaren semester, anses uppsägning ha skett tidigast dagen efter den då semestern upphörde.
Uppsägningstid
11 §
För både arbetsgivare och arbetstagare gäller en minsta  uppsägningstid av en månad.
Arbetstagaren har rätt till en uppsägningstid av
- två månader, om den sammanlagda anställningstiden hos  arbetsgivaren är minst två år men kortare än fyra år,
- tre månader, om den sammanlagda anställningstiden är minst  fyra år men kortare än sex år,
- fyra månader, om den sammanlagda anställningstiden är minst  sex år men kortare än åtta år,
- fem månader, om den sammanlagda anställningstiden är minst  åtta år men kortare än tio år, och
- sex månader, om den sammanlagda anställningstiden är minst  tio år.
Om en arbetstagare som är föräldraledig enligt 4 eller 5 §  föräldraledighetslagen (1995:584) sägs upp på grund av  arbetsbrist, börjar uppsägningstiden löpa
- när arbetstagaren helt eller delvis återupptar arbetet,  eller
- när arbetstagaren skulle ha återupptagit sitt arbete enligt  den anmälan om föräldraledighet som gäller när uppsägningen  sker.
Lag (2015:759)
.
Lön och andra förmåner under uppsägningstiden
12 §
En arbetstagare som har blivit uppsagd har rätt att under uppsägningstiden behålla sin lön och andra anställningsförmåner även om arbetstagaren inte får några arbetsuppgifter alls eller får andra arbetsuppgifter än tidigare.
Lag (1984:1008)
.
13 §
Om arbetsgivaren har förklarat att arbetstagaren inte behöver stå till förfogande under uppsägningstiden eller en del därav, får arbetsgivaren från förmåner enligt 12 § första stycket avräkna inkomster som arbetstagaren under samma tid har förvärvat i annan anställning. Arbetsgivaren har också rätt att avräkna inkomster som arbetstagaren under denna tid uppenbarligen kunde ha förvärvat i annan godtagbar anställning.
Lag (1993:718)
.
14 §
En uppsagd arbetstagare får inte förflyttas till annan ort under uppsägningstiden, om arbetstagarens möjligheter att söka nytt arbete därigenom skulle icke obetydligt försämras.
Under uppsägningstiden har en uppsagd arbetstagare också rätt till skälig ledighet från anställningen med bibehållna anställningsförmåner för att besöka arbetsförmedlingen eller på annat sätt söka arbete.
Besked om att tidsbegränsad anställning inte kommer att fortsätta
15 §
En arbetstagare som är anställd för begränsad tid enligt 
5 § och som inte kommer att få fortsatt anställning när  anställningen upphör, ska få besked av arbetsgivaren om detta  minst en månad före anställningstidens utgång. En  förutsättning för rätt till sådant besked är dock att  arbetstagaren, när anställningen upphör, har varit anställd  hos arbetsgivaren sammanlagt mer än tolv månader under de  senaste tre åren eller sammanlagt mer än nio månader i  särskild visstidsanställning under de senaste tre åren. Är  anställningstiden så kort att besked inte kan lämnas en månad  i förväg, ska beskedet i stället lämnas när anställningen  börjar.
Om en säsongsanställd arbetstagare, som när anställningen  upphör har varit säsongsanställd hos arbetsgivaren mer än sex  månader under de senaste två åren, inte kommer att få fortsatt  säsongsanställning vid den nya säsongens början, ska  arbetsgivaren ge arbetstagaren besked om detta minst en månad  innan den nya säsongen börjar.
Lag (2022:835)
.
16 §
Besked enligt 15 § skall vara skriftligt.
I beskedet skall arbetsgivaren ange vad arbetstagaren skall iaktta för det fall att arbetstagaren vill föra talan om att anställningsavtalet skall förklaras gälla tills vidare eller yrka skadestånd för brott mot 4
§ första stycket. I beskedet skall vidare anges om arbetstagaren har företrädesrätt till återanställning eller ej. Har arbetstagaren företrädesrätt och krävs det anmälan för att företrädesrätten skall kunna göras gällande, skall det också anges.
Beskedet skall lämnas till arbetstagaren personligen. Är det inte skäligt att kräva detta, får beskedet i stället sändas i rekommenderat brev till arbetstagarens senast kända adress.
17 §
En arbetstagare som har fått besked enligt 15 § första stycket har rätt till skälig ledighet från anställningen med bibehållna anställningsförmåner för att besöka arbetsförmedlingen eller på annat sätt söka arbete.
Avskedande
18 §
Avskedande får ske, om arbetstagaren grovt har åsidosatt sina åligganden mot arbetsgivaren.
Avskedandet får inte grundas enbart på omständigheter som arbetsgivaren har känt till antingen mer än två månader innan underrättelse lämnades enligt 30 § eller, om någon sådan underrättelse inte lämnats, två månader före tidpunkten för avskedandet. Arbetsgivaren får dock grunda avskedandet enbart på omständigheter som han har känt till mer än två månader, om tidsöverdraget berott på att han på arbetstagarens begäran eller med dennes medgivande dröjt med underrättelsen eller avskedandet eller om det finns synnerliga skäl för att omständigheterna får åberopas.
Lag (1993:1496)
.
19 §
Avskedande skall vara skriftligt.
I beskedet om avskedande skall arbetsgivaren ange vad arbetstagaren skall iaktta för det fall att arbetstagaren vill göra gällande att avskedandet är ogiltigt eller yrka skadestånd med anledning av avskedandet.
Arbetsgivaren är skyldig att på arbetstagarens begäran uppge de omständigheter som åberopas som grund för avskedandet. Uppgiften skall vara skriftlig, om arbetstagaren begär det.
20 §
Beskedet om avskedande skall lämnas till arbetstagaren personligen.
Är det inte skäligt att kräva detta, får beskedet i stället sändas i rekommenderat brev till arbetstagarens senast kända adress.
Avskedande anses ske när arbetstagaren får del av avskedandet. Om arbetstagaren inte kan anträffas och ett besked om avskedande har sänts i brev enligt första stycket, anses avskedande ha skett tio dagar efter det att brevet lämnades till posten för befordran. Har arbetstagaren semester, anses avskedande ha skett tidigast dagen efter den då semestern upphörde.
Lön och andra förmåner under permittering
21 §
En arbetstagare som permitteras har rätt till samma lön och andra anställningsförmåner som om arbetstagaren hade fått behålla sina arbetsuppgifter. Detta gäller dock inte om permitteringen är en följd av att arbetet är säsongbetonat eller av andra skäl inte är sammanhängande till sin natur.
Lag (1984:1008)
.
Turordning vid uppsägning
22 §
Vid uppsägning på grund av arbetsbrist ska arbetsgivaren  iaktta följande turordningsregler.
Innan turordningen fastställs får en arbetsgivare, oavsett  antalet turordningskretsar, undanta högst tre arbetstagare som  enligt arbetsgivarens bedömning är av särskild betydelse för  den fortsatta verksamheten. Om ett sådant undantag har gjorts,  får inga ytterligare undantag göras vid en uppsägning som sker  inom tre månader efter att den första uppsägningen skett.
Om arbetsgivaren har flera driftsenheter, fastställs en  turordning för varje enhet för sig. Enbart den omständigheten  att en arbetstagare har sin arbetsplats i sin bostad medför  inte att den arbetsplatsen utgör en egen driftsenhet. Om  arbetsgivaren är eller brukar vara bunden av kollektivavtal,  fastställs en särskild turordning för varje avtalsområde.  Finns det i ett sådant fall flera driftsenheter på samma ort,  ska det inom en arbetstagarorganisations avtalsområde  fastställas en gemensam turordning för samtliga enheter på  orten, om organisationen begär det senast vid förhandlingar  enligt 29 §.
Turordningen för de arbetstagare som inte undantagits bestäms  med utgångspunkt i varje arbetstagares sammanlagda  anställningstid hos arbetsgivaren. Arbetstagare med längre  anställningstid har företräde framför arbetstagare med kortare  anställningstid. Vid lika anställningstid ger högre ålder  företräde. Kan en arbetstagare endast efter omplacering  beredas fortsatt arbete hos arbetsgivaren, gäller som  förutsättning för företräde enligt turordningen att  arbetstagaren har tillräckliga kvalifikationer för det  fortsatta arbetet.
Lag (2022:835)
.
23 §
Arbetstagare som har nedsatt arbetsförmåga och som på grund därav har beretts särskild sysselsättning hos arbetsgivaren skall, om det kan ske utan allvarliga olägenheter, få företräde till fortsatt arbete oberoende av turordningen.
24 §
har upphävts genom
lag (1984:1008)
.
Företrädesrätt till återanställning m.m.
25 §
Arbetstagare som har sagts upp på grund av arbetsbrist  har företrädesrätt till återanställning i den verksamhet där  de tidigare har varit sysselsatta. Detsamma gäller  arbetstagare som har anställts för begränsad tid enligt 5 §  och som på grund av arbetsbrist inte har fått fortsatt  anställning. En förutsättning för företrädesrätt är dock att  arbetstagaren dels har tillräckliga kvalifikationer för den  nya anställningen, dels har uppnått en tillräcklig  anställningstid hos arbetsgivaren. Anställningstiden ska
1. vara sammanlagt mer än tolv månader under de senaste tre  åren,
2. när det gäller företrädesrätt till ny särskild  visstidsanställning, vara sammanlagt mer än nio månader i  sådan anställning under de senaste tre åren, eller
3. när det gäller företrädesrätt till ny säsongsanställning  för en tidigare säsongsanställd arbetstagare, vara sammanlagt  mer än sex månader under de senaste två åren.
Företrädesrätten gäller från den tidpunkt då uppsägning skedde  eller besked lämnades eller skulle ha lämnats enligt 15 §  första stycket och därefter till dess nio månader har  förflutit från den dag då anställningen upphörde. Vid  säsongsanställning gäller företrädesrätten i stället från  tidpunkten då besked lämnades eller skulle ha lämnats enligt 
15 § andra stycket och därefter till dess nio månader har  förflutit från den nya säsongens början. Har under de nu  nämnda tidsperioderna företaget, verksamheten eller en del av  verksamheten övergått till en ny arbetsgivare genom en sådan  övergång som omfattas av 6 b §, gäller företrädesrätten mot  den nya arbetsgivaren. Företrädesrätten gäller även i de fall  att den tidigare arbetsgivaren försatts i konkurs.
Om arbetsgivaren har flera driftsenheter eller om det i  arbetsgivarens verksamhet finns olika kollektivavtalsområden,  gäller företrädesrätten anställning inom den enhet och det  avtalsområde där arbetstagaren var sysselsatt när den tidigare  anställningen upphörde. Om det i ett sådant fall finns flera  driftsenheter på samma ort, ska inom en  arbetstagarorganisations avtalsområde företrädesrätten gälla  arbetsgivarens samtliga enheter på orten, om organisationen  begär det senast vid förhandlingar enligt 32 §.
Lag (2022:835)
.
25 a §
En deltidsanställd arbetstagare som har anmält till sin arbetsgivare att han eller hon vill ha en anställning med högre sysselsättningsgrad, dock högst heltid, har trots 25 §
företrädesrätt till sådan anställning. Som förutsättning för företrädesrätten gäller att arbetsgivarens behov av arbetskraft tillgodoses genom att den deltidsanställde anställs med en högre sysselsättningsgrad och att den deltidsanställde har tillräckliga kvalifikationer för de nya arbetsuppgifterna.
Om arbetsgivaren har flera driftsenheter, gäller företrädesrätten anställning inom den enhet där arbetstagaren är sysselsatt på deltid.
Företrädesrätten gäller inte mot den som har rätt till omplacering enligt 7 § andra stycket.
Lag (2006:440)
.
26 §
Om flera arbetstagare har företrädesrätt till återanställning enligt 25 § eller företrädesrätt till en anställning med högre sysselsättningsgrad enligt 25 a §, bestäms turordningen dem emellan med utgångspunkt i varje arbetstagares sammanlagda anställningstid hos arbetsgivaren. Arbetstagare med längre anställningstid har företräde framför arbetstagare med kortare anställningstid. Vid lika anställningstid ger högre ålder företräde.
Lag (1996:1424)
.
27 §
Har besked om företrädesrätt till återanställning lämnats enligt 8 § andra stycket eller 16 § andra stycket, kan företrädesrätt inte göras gällande innan arbetstagaren har anmält anspråk på företrädesrätt hos arbetsgivaren.
En arbetstagare som antar ett erbjudande om återanställning behöver inte tillträda den nya anställningen förrän efter skälig övergångstid.
Om arbetstagaren avvisar ett erbjudande om återanställning som skäligen borde ha godtagits, har arbetstagaren förlorat sin företrädesrätt.
Förhandlingar m.m.
28 §
En arbetsgivare som är bunden av kollektivavtal och som träffar avtal om tidsbegränsad anställning för arbete som avses med kollektivavtalet, skall snarast underrätta den berörda lokala arbetstagarorganisationen om anställningsavtalet. Underrättelse skall lämnas även när kollektivavtal tillfälligt inte gäller.
Någon underrättelse behöver dock inte lämnas, om anställningstiden är högst en månad.
29 §
I fråga om en arbetsgivares skyldighet att förhandla före beslut om uppsägning på grund av arbetsbrist, permittering eller återintagning efter permittering gäller 11-14 §§ lagen (1976:580) om medbestämmande i arbetslivet.
30 §
En arbetsgivare som vill avskeda eller säga upp en arbetstagare på grund av omständigheter som hänför sig till arbetstagaren personligen skall underrätta arbetstagaren om detta i förväg. Gäller underrättelsen uppsägning skall den lämnas minst två veckor i förväg. Gäller den avskedande skall den lämnas minst en vecka i förväg. Är arbetstagaren fackligt organiserad, skall arbetsgivaren samtidigt med underrättelsen varsla den lokala arbetstagarorganisation som arbetstagaren tillhör.
Arbetstagaren och den lokala arbetstagarorganisation som arbetstagaren tillhör har rätt till överläggning med arbetsgivaren om den åtgärd som underrättelsen och varslet avser. En förutsättning är dock att överläggning begärs senast en vecka efter det att underrättelsen eller varslet lämnades.
Har överläggning begärts, får arbetsgivaren inte verkställa uppsägning eller avskedande förrän överläggningen har avslutats.
Lag (1989:963)
.
30 a §
En arbetsgivare som ger en arbetstagare besked enligt 15 § om att en tidsbegränsad anställning skall upphöra skall samtidigt varsla den lokala arbetstagarorganisation som arbetstagaren tillhör.
Arbetstagaren och den lokala arbetstagarorganisationen har rätt till överläggning med arbetsgivaren om beskedet.
Lag (1989:963)
.
31 §
En arbetsgivare som avser att ge en arbetstagare besked om att en provanställning skall avbrytas i förtid eller avslutas utan att övergå i en tillsvidareanställning skall underrätta arbetstagaren om detta minst två veckor i förväg. Är arbetstagaren fackligt organiserad, skall arbetsgivaren samtidigt med underrättelsen varsla den lokala arbetstagarorganisation som arbetstagaren tillhör.
Arbetstagaren och den lokala arbetstagarorganisationen har rätt till överläggning med arbetsgivaren om beskedet.
32 §
En arbetsgivare som avser att anställa en arbetstagare, när någon annan har företrädesrätt till återanställning i verksamheten eller företrädesrätt till en anställning med högre sysselsättningsgrad, skall först förhandla med den berörda arbetstagarorganisationen på det sätt som anges i 11-14 §§ lagen
(1976:580) om medbestämmande i arbetslivet. Detsamma gäller när fråga uppkommer om vem av flera företrädesberättigade som skall få återanställning eller en anställning med högre sysselsättningsgrad.
Lag (1996:1424)
.
Rätt att kvarstå i anställningen till 69 år
32 a §
En arbetstagare har rätt att kvarstå i anställningen  till utgången av den månad då han eller hon fyller 69 år, om  inte något annat följer av denna lag.
Lag (2019:529)
.
Särskilda bestämmelser för arbetstagare som har fyllt 69 år
33 §
Vid uppsägning av en arbetstagare som har fyllt 69 år ska  följande bestämmelser inte tillämpas:
1. 7 § om sakliga skäl för uppsägning,
2. 8 § andra stycket om innehållet i ett uppsägningsbesked,
3. 9 § om skyldighet för arbetsgivaren att uppge grunden för  uppsägningen, och
4. 34 § om ogiltigförklaring av uppsägning.
Lag (2022:836)
.
33 a §
Vid uppsägning av en arbetstagare som har fyllt 69 år  ska 30 § om underrättelse, varsel och rätt till överläggning  tillämpas, om inte förhandling enligt 11-14 §§ lagen 
(1976:580) om medbestämmande i arbetslivet har hållits i  frågan.
Lag (2019:529)
.
33 b §
En arbetstagare som har fyllt 69 år har inte rätt till  längre uppsägningstid än en månad och har inte heller  företrädesrätt enligt 22, 23, 25 eller 25 a §.
Lag (2019:529)
.
33 c §
Vid avskedande av en arbetstagare som har fyllt 69 år  tillämpas inte bestämmelsen i 35 § om ogiltigförklaring. I den  situationen behöver ett besked enligt 19 § andra stycket inte  innehålla information om vad arbetstagaren ska iaktta om  arbetstagaren vill göra gällande att avskedandet är ogiltigt.
Lag (2019:529)
.
33 d §
För en arbetstagare som har fyllt 69 år övergår inte en  särskild visstidsanställning eller ett vikariat till en  tillsvidareanställning enligt 5 a §.
Lag (2022:836)
Tvister om giltigheten av uppsägningar eller avskedanden m.m.
34 §
Om en arbetstagare sägs upp utan sakliga skäl, ska  uppsägningen förklaras ogiltig på yrkande av arbetstagaren.  Detta gäller dock inte om uppsägningen angrips endast därför  att den strider mot turordningsregler.
Vid en tvist om ogiltighet av en uppsägning kan domstol inte  för tiden fram till det slutliga avgörandet besluta att  anställningen ska bestå efter uppsägningstidens utgång.
Lag (2022:835)
.
35 §
Har en arbetstagare blivit avskedad under omständigheter  som inte ens skulle ha räckt till för en giltig uppsägning,  ska avskedandet förklaras ogiltigt på yrkande av  arbetstagaren.
Vid en tvist om ogiltighet av ett avskedande kan domstol inte  för tiden fram till det slutliga avgörandet besluta att  anställningen ska bestå.
Lag (2022:835)
.
36 §
Ett anställningsavtal som har tidsbegränsats i strid mot 
4 § första stycket ska förklaras gälla tills vidare på yrkande  av arbetstagaren.
Om ett sådant yrkande framställs, kan domstol besluta att  anställningen trots avtalet ska bestå tills tvisten har  slutligt avgjorts. Arbetstagaren har rätt till lön och andra  förmåner enligt 12-14 §§ så länge anställningen består.
Första och andra styckena tillämpas inte för vikariat, om  grunden för arbetstagarens yrkande bara är att arbetsgivarens  syfte med anställningen varit att kringgå arbetstagarens rätt  enligt 3 § andra stycket.
Lag (2022:835)
.
37 §
Om en domstol genom lagakraftvunnen dom har ogiltigförklarat en uppsägning eller ett avskedande, får arbetsgivaren inte avstänga arbetstagaren från arbete på grund av de omständigheter som har föranlett uppsägningen eller avskedandet.
Skadestånd
38 §
En arbetsgivare som bryter mot denna lag skall betala inte bara lön och andra anställningsförmåner som arbetstagaren kan ha rätt till utan även ersättning för skada som uppkommer. En arbetstagare är skadeståndsskyldig om han eller hon inte iakttar den uppsägningstid som anges i 11 § första stycket.
Skadestånd enligt första stycket kan avse både ersättning för den förlust som uppkommer och ersättning för den kränkning som lagbrottet innebär. Ersättning för förlust som avser tid efter anställningens upphörande får under alla förhållanden bestämmas till högst det belopp som anges i 39 §.
Om det är skäligt, kan skadeståndet sättas ned eller helt falla bort.
38 a §
Om en uppsägning enligt 7 § eller ett avskedande enligt 
18 § ogiltigförklarats och ersättning för den kränkning som  lagbrottet innebär ska bestämmas, ska särskilt syftet att  motverka överträdelser av dessa bestämmelser beaktas.
Även när talan förs om ogiltighet av ett avskedande ska syftet  att motverka överträdelser av 18 § särskilt beaktas när  ersättning för kränkning bestäms vid ett lagstridigt  avskedande men där det funnits sakliga skäl för uppsägning.
Lag (2022:835)
.
39 §
Om en arbetsgivare vägrar att rätta sig efter en dom, varigenom en domstol har ogiltigförklarat en uppsägning eller ett avskedande eller har förklarat att en tidsbegränsad anställning skall gälla tills vidare, skall anställningsförhållandet anses som upplöst. Arbetsgivaren skall för sin vägran betala skadestånd till arbetstagaren enligt följande bestämmelser.
Skadeståndet beräknas med utgångspunkt i arbetstagarens sammanlagda anställningstid hos arbetsgivaren när anställningsförhållandet upplöses och bestäms till ett belopp motsvarande
16 månadslöner vid mindre än fem års anställningstid,
24 månadslöner vid minst fem men mindre än tio års anställningstid,
32 månadslöner vid minst tio års anställningstid.
Skadeståndet får dock inte bestämmas så att beloppet beräknas efter flera månadslöner än som motsvarar antalet påbörjade anställningsmånader hos arbetsgivaren. Har arbetstagaren varit anställd mindre än sex månader, skall beloppet likväl motsvara sex månadslöner.
Lag (2007:389)
.
Preskription
40 §
En arbetstagare som avser att yrka ogiltigförklaring av en uppsägning eller ett avskedande, skall underrätta arbetsgivaren om detta senast två veckor efter det att uppsägningen eller avskedandet skedde.
Har arbetstagaren inte fått något sådant besked om ogiltighetstalan som avses i 8 § andra stycket eller 19 § andra stycket, uppgår dock tidsfristen till en månad och räknas från den dag då anställningen upphörde.
Om en arbetstagare gör gällande att ett anställningsavtal har tidsbegränsats i strid mot 4 § första stycket och avser att yrka förklaring att avtalet skall gälla tills vidare, skall arbetstagaren underrätta arbetsgivaren om detta senast en månad efter anställningstidens utgång.
Har inom underrättelsetiden påkallats förhandling rörande tvistefrågan enligt lagen (1976:580) om medbestämmande i arbetslivet eller med stöd av kollektivavtal, skall talan väckas inom två veckor efter det att förhandlingen avslutades. I annat fall skall talan väckas inom två veckor efter det att tiden för underrättelse gick ut.
41 §
Den som vill kräva skadestånd eller framställa annat fordringsanspråk som grundar sig på bestämmelserna i denna lag skall underrätta motparten om detta inom fyra månader från den tidpunkt då den skadegörande handlingen företogs eller fordringen förföll till betalning. Har en arbetstagare inte fått något sådant besked om skadeståndstalan som avses i 8 §
andra stycket eller 19 § andra stycket, räknas tiden i stället från den dag då anställningen upphörde. Avser arbetstagarens yrkande brott mot 4 § första stycket, räknas tidsfristen från anställningstidens utgång. Avser arbetstagarens yrkande brott mot 6 f § räknas tidsfristen från den dag då någon anställdes på den lediga anställningen.
Har inom underrättelsetiden påkallats förhandling rörande tvistefrågan enligt lagen (1976:580) om medbestämmande i arbetslivet eller med stöd av kollektivavtal, skall talan väckas inom fyra månader efter det att förhandlingen avslutades. I annat fall skall talan väckas inom fyra månader efter det att tiden för underrättelse gick ut.
Lag (2006:439)
.
42 §
Lämnas inte underrättelse eller väcks inte talan inom den tid som föreskrivs i 40 eller 41 §, har parten förlorat sin talan.
Rättegången
43 §
Mål om tillämpning av denna lag handläggs enligt lagen 
(1974:371) om rättegången i arbetstvister. Mål som avses i 
34-36 §§ ska handläggas skyndsamt.
Ett yrkande om beslut enligt 36 § andra stycket får inte  bifallas utan att motparten har fått tillfälle att yttra sig.  Om ett dröjsmål skulle medföra risk för skada, får dock  domstolen omedelbart bifalla yrkandet att gälla till dess  något annat beslutas. Beslut som en tingsrätt har meddelat  under rättegången får överklagas särskilt.
Lag (2022:835)
.
Övergångsbestämmelser
1984:510
Denna lag träder i kraft den 1 juli 1984 och tillämpas på lokala kollektivavtal som träffas därefter.
1984:1008
Denna lag träder i kraft den 1 januari 1985. Avtal om permittering, som har ingåtts före lagens ikraftträdande, är utan verkan i den mån avtalet innefattar avvikelse från den nya lagen.
1989:428
Denna lag träder i kraft den 1 juli 1989. Äldre föreskrifter gäller fortfarande i fråga om dem som efter ikraftträdandet kvarstår i arbete i ungdomslag hos offentliga arbetsgivare.
1989:963
Denna lag träder i kraft den 1 januari 1990.
Har underrättelse eller varsel lämnats före ikraftträdandet om att en tidsbegränsad anställning skall upphöra, tillämpas även efter ikraftträdandet äldre föreskrifter.
1990:1357
1. Denna lag träder i kraft den 1 april 1991.
2. Den nya bestämmelsen i 5 § gäller endast anställningsavtal som har ingåtts efter lagens ikraftträdande. Beträffande tidigare sådana anställningsavtal tillämpas även efter ikraftträdandet den äldre bestämmelsen.
3. I fråga om arbetstagare som fyller 65 år före den 1 maj 1991 tillämpas 33 § första stycket i den äldre lydelsen.
1993:718
Denna lag träder i kraft 1 juli 1993. Äldre bestämmelser tillämpas fortfarande om uppsägningstiden har börjat löpa före ikraftträdandet.
1993:1496
1. Denna lag träder i kraft den 1 januari 1994.
2. har upphävts genom
lag (1994:1685)
.
3. Såvitt avser anställningsförhållanden som råder när denna lag träder i kraft skall arbetsgivaren, om arbetstagaren begär det, inom två månader därefter lämna sådan information som avses i 6 a §.
4. Bestämmelserna i 7 § tredje stycket och 18 § andra stycket i deras nya lydelse skall bara tillämpas i fråga om omständigheter som arbetsgivaren har fått kännedom om efter det att den nya lydelsen har trätt i kraft. I annat fall tillämpas bestämmelserna enligt den äldre lydelsen.
5. Äldre föreskrifter om turordning enligt 22 § skall tillämpas i samband med förhandling enligt lagen (1976:580) om medbestämmande i arbetslivet i fråga om uppsägning på grund av arbetsbrist, om förhandlingen har begärts före lagens ikraftträdande.
1994:1685
1. Denna lag träder i kraft den 1 januari 1995.
2. Lagen skall dock inte tillämpas beträffande en övergång av ett företag, en verksamhet eller en del av en verksamhet som inträffat före ikraftträdandet.
3. Äldre föreskrifter om turordning enligt 22 § skall tillämpas i samband med förhandling enligt lagen (1976:580) om medbestämmande i arbetslivet i fråga om uppsägning på grund av arbetsbrist, om förhandlingen har begärts före lagens ikraftträdande.
1996:1424
1. Denna lag träder i kraft, i fråga om 2 § den 1 juli 1997, i fråga om 5 § andra stycket den 1 januari 2000, och i övrigt den 1 januari 1997.
2. För anställningsavtal som har ingåtts före den 1 januari 1997 gäller 11 § i sin äldre lydelse.
3. För den som har förvärvat företrädesrätt till återanställning enligt 25 § före den 1 januari 1997 gäller 25 § i sin äldre lydelse.
4. Vid tillämpning av bestämmelserna om anställningstid i 15 §
första stycket och 25 § första stycket bortses från anställningstid före den 1 januari 1995.
2001:298
1. Denna lag träder i kraft den 1 september 2001.
2. Kollektivavtal, som har ingåtts före lagens ikraftträdande, gäller utan hinder av 32 a § till dess avtalet löpt ut, dock längst till och med utgången av år 2002.
3. Föreskrifter av vilka avgångsskyldighet följer enligt förordningen (1991:1427) om tjänstepension och tjänstegrupplivförsäkring för vissa arbetstagare med icke-
statlig anställning, i dess lydelse den 1 januari 2001, tillämpas utan hinder av 32 a § till dess Pensionsplanen för arbetstagare hos staten m.fl. löpt ut, dock längst till och med utgången av år 2002.
2002:195
Denna lag träder i kraft den 1 januari 2003. Äldre bestämmelser tilllämpas fortfarande beträffande pension som avser tid före ikraftträdandet.
2006:439
1. Denna lag träder i kraft den 1 juli 2006.
2. För anställningsavtal som ingåtts före den 1 juli 2006 skall bestämmelserna i den upphävda 6 a § tillämpas i stället för bestämmelserna i 6 c-e §§.
2006:440
1. Denna lag träder i kraft den 1 juli 2007.
2. För anställningsavtal som ingåtts före den 1 juli 2007 gäller 2, 4, 5, 5 a, 6 c, 15, 25 och 25 a §§ i den äldre lydelsen.
3. Vid beräkning av anställningstid som vikarie enligt 5 §
andra stycket skall även anställningstid som vikarie före den 1 juli 2007 beaktas.
4. Utgår genom
lag (2007:390)
.
2007:389
1. Denna lag träder i kraft den 1 juli 2007.
2. För arbetstagare som har sagts upp före den 1 juli 2007 gäller 3 § i äldre lydelse.
3. Vid bestämmande av skadestånd med anledning av en dom som har meddelats före den 1 juli 2007 gäller 3 och 39 §§ i äldre lydelse.
2007:391
1. Denna lag träder i kraft den 1 januari 2008.
2. För anställningsavtal som ingåtts före den 1 januari 2008 gäller 5 § i sin äldre lydelse.
3. Vid beräkning av anställningstid som vikarie skall även anställningstid som vikarie före den 1 januari 2008 beaktas.
2015:759
1. Denna lag träder i kraft den 1 februari 2016.
2. Äldre föreskrifter gäller fortfarande när uppsägning sker  under tid då kommunalt vårdnadsbidrag lämnas enligt den  upphävda lagen (2008:307) om kommunalt vårdnadsbidrag.
2016:248
1. Denna lag träder i kraft den 1 maj 2016.
2. För avtal om allmän visstidsanställning eller vikariat som  har ingåtts före ikraftträdandet gäller äldre bestämmelser i  fråga om övergång till tillsvidareanställning.
3. Vid beräkning av sammanlagd anställningstid och vid  bedömningen av om anställningar följt på varandra enligt 5 a §  ska även anställningsavtal som ingåtts före ikraftträdandet  beaktas.
4. För anställningar som upphört före ikraftträdandet gäller 
6 g § i den äldre lydelsen.
2016:1271
1. Denna lag träder i kraft den 1 juli 2017.
2. För arbetstagare som har anställts i  utvecklingsanställning före ikraftträdandet gäller 1 § i den  äldre lydelsen.
2019:528
1. Denna lag träder i kraft den 1 januari 2020.
2. Bestämmelsen i 33 d § tillämpas bara på avtal om allmän  visstidsanställning eller vikariat som ingås efter lagens  ikraftträdande. För sådana avtal som har ingåtts dessförinnan  gäller 5 b § i den äldre lydelsen.
3. Äldre föreskrifter gäller fortfarande för anställningens  upphörande med anledning av ett villkor om skyldighet att  lämna anställningen vid en viss ålder, som finns i ett  kollektivavtal som har ingåtts före lagens ikraftträdande.  Detta gäller dock endast under förutsättning att avtalet har  en begränsad löptid som inte överstiger fyra år och längst  till dess att avtalet har löpt ut. I annat fall är villkoret  ogiltigt i den utsträckning det upphäver eller inskränker en  arbetstagares rätt att kvarstå i anställningen.
4. Ett villkor i ett individuellt avtal om skyldighet att  lämna anställningen vid en viss ålder som har ingåtts före  lagens ikraftträdande, är ogiltigt i den utsträckning det  upphäver eller inskränker en arbetstagares rätt att kvarstå i  anställningen. Äldre föreskrifter gäller dock fortfarande för  ett sådant villkor i ett individuellt avtal som har ingåtts  före den 1 september 2001.
5. Äldre föreskrifter gäller fortfarande för frågor som har  att göra med en uppsägning eller ett avskedande när en  arbetsgivare före lagens ikraftträdande har sagt upp eller  avskedat en arbetstagare, eller har inlett ett förfarande för  uppsägning eller avskedande genom en förhandlingsfram-
ställning, en underrättelse eller ett varsel.
6. Äldre föreskrifter gäller fortfarande för ett skriftligt  besked enligt 33 § första stycket i den äldre lydelsen, när en  arbetsgivare före lagens ikraftträdande har lämnat ett sådant  besked till en arbetstagare som fyller 67 år före den 
1 februari 2020. Om arbetstagaren fyller 67 år den 1 februari 
2020 eller senare är beskedet utan verkan.
2019:529
1. Denna lag träder i kraft den 1 januari 2023.
2. Bestämmelsen i 33 d § i den nya lydelsen tillämpas bara på  avtal om allmän visstidsanställning eller vikariat som ingås  efter lagens ikraftträdande. För sådana avtal som har ingåtts  dessförinnan gäller bestämmelsen i den äldre lydelsen.
3. Äldre föreskrifter gäller fortfarande för anställningens  upphörande med anledning av ett villkor om skyldighet att  lämna anställningen vid en viss ålder, som finns i ett  kollektivavtal som har ingåtts före lagens ikraftträdande.  Detta gäller dock endast under förutsättning att avtalet har  en begränsad löptid som inte överstiger fyra år och längst  till dess att avtalet har löpt ut. I annat fall är villkoret  ogiltigt i den utsträckning det upphäver eller inskränker en  arbetstagares rätt att kvarstå i anställningen.
4. Ett villkor i ett individuellt avtal om skyldighet att  lämna anställningen vid en viss ålder som har ingåtts före  lagens ikraftträdande, är ogiltigt i den utsträckning det  upphäver eller inskränker en arbetstagares rätt att kvarstå i  anställningen. Äldre föreskrifter gäller dock fortfarande för  ett sådant villkor i ett individuellt avtal som har ingåtts  före den 1 september 2001.
5. Äldre föreskrifter gäller fortfarande för frågor som har  att göra med en uppsägning eller ett avskedande när en  arbetsgivare före lagens ikraftträdande har sagt upp eller  avskedat en arbetstagare, eller har inlett ett förfarande för  uppsägning eller avskedande genom en förhandlingsframställning,  en underrättelse eller ett varsel.
2022:448
1. Denna lag träder i kraft den 29 juni 2022.
2. För anställningsavtal som har ingåtts före ikraftträdandet  gäller 6 c-6 e §§ i den äldre lydelsen.
3. Om ett anställningsavtal har ingåtts före ikraftträdandet  ska arbetsgivaren dock på begäran av arbetstagaren lämna  kompletterande information enligt bestämmelserna i 6 c-6 e §§  i den nya lydelsen.
2022:835
1. Denna lag träder i kraft den 30 juni 2022.
2. Lagen tillämpas första gången den 1 oktober 2022.
3. Äldre föreskrifter gäller fram till den 1 oktober 2022.
4. Den nya bestämmelsen i 2 a § andra stycket 2 gäller för  avtal som har ingåtts den 1 januari 2022 eller senare för att  gälla för tiden efter den 30 september 2022. Vid vilken  tidpunkt ett kollektivavtal ska anses ha upphört att gälla får  avgöras i enlighet med Arbetsdomstolens praxis angående 26 §  lagen (1976:580) om medbestämmande i arbetslivet.
5. De nya bestämmelserna i 7 a och 7 b §§ tillämpas inte i  fråga om omplaceringserbjudanden som lämnas före den 1 oktober 
2022.
6. För avtal om en allmän visstidsanställning som pågår den 1  oktober 2022 gäller för tiden därefter 5 a § i den äldre  lydelsen i fråga om anställningens övergång till  tillsvidareanställning.
7. Vid bedömningen av om en särskild visstidsanställning har  övergått till en tillsvidareanställning enligt 5 a § i den nya  lydelsen ska dock även tidigare anställningstid i allmän  visstidsanställning få beaktas när det gäller tid i allmän  visstidsanställning från och med den 1 mars 2022. Tid i allmän  visstidsanställning före den 1 mars 2022 ska inte beaktas.
8. Vid tillämpning av 15 och 25 §§ i den nya lydelsen ska en  allmän visstidsanställning som pågår den 1 oktober 2022, för  tiden därefter, anses vara tidsbegränsad enligt 5 § såsom  särskild visstidsanställning.
9. Om en arbetsgivare före den 1 oktober 2022 har sagt upp  eller avskedat en arbetstagare, eller har inlett ett  förfarande för uppsägning eller avskedande genom en  förhandlingsframställning, en underrättelse eller ett varsel,  gäller äldre föreskrifter fortfarande för frågor som har att  göra med den uppsägningen eller det avskedandet.
10. Vid uppsägning på grund av arbetsbrist gäller fortfarande 
22 § i den äldre lydelsen, om arbetsgivare före den 1 oktober 
2022 har begärt förhandling enligt lagen om medbestämmande i  arbetslivet i den frågan.
11. För en begäran om skriftlig information om skälet för  deltid enligt den nya bestämmelsen i 4 a § andra stycket som  har lämnats till arbetsgivaren under perioden från den 
1 oktober 2022 till den 1 januari 2023 har arbetsgivaren tre  månader på sig att lämna information till arbetstagaren.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.