Title: Förordning (2018:1404) om statsbidrag till arbetsmarknadens parter för att främja kunskapsutbyte och samverkan med myndigheter i syfte att motverka brott och andra regelöverträdelser i arbetslivet
SFS Number: Svensk författningssamling 2018:1404
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181404-om-statsbidrag-till_sfs-2018-1404/
Source Link: http://rkrattsbaser.gov.se/sfst?bet=2018:1404
Amendment Register Link: http://rkrattsbaser.gov.se/sfsr?bet=2018:1404
Ministry/Authority: Arbetsmarknadsdepartementet ARM
Issued: 2018-06-28
Metadata: {"Utfärdad": "2018-06-28"}

==================================================

Förordning (2018:1404) om statsbidrag till arbetsmarknadens parter för att främja kunskapsutbyte och samverkan med myndigheter i syfte att motverka brott och andra regelöverträdelser i arbetslivet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1404
Departement/myndighet
:   
Arbetsmarknadsdepartementet ARM
Utfärdad
:   
2018-06-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning är meddelad med stöd av 8 kap. 7 §  regeringsformen och innehåller bestämmelser om statsbidrag  till arbetsmarknadens parter.
Syftet med statsbidraget är att främja att arbetsmarknadens  parter deltar i att utveckla metoder för myndighetsgemensamma  kontroller för att motverka brott och andra  regelöverträdelser i arbetslivet.
2 §
Statsbidrag får lämnas för längst ett år i taget och i  den utsträckning det finns tillgång på medel.
3 §
Arbetsmiljöverket prövar frågor om och betalar ut  statsbidrag enligt förordningen.
Förutsättningar för statsbidrag
4 §
Statsbidrag får lämnas till arbetsgivar- och  arbetstagarorganisationer.
5 §
Arbetsmiljöverket ska säkerställa att statsbidrag inte  lämnas till ekonomisk verksamhet på det sätt som avses i  artikel 107.1 i fördraget om Europeiska unionens  funktionssätt.
Statsbidrag får inte beviljas för kostnader för vilka  offentliga medel redan har lämnats.
6 §
Statsbidrag får lämnas efter ansökan för insatser som  är inriktade på att främja kunskapsutbyte och samverkan  mellan arbetsmarknadens parter och sådana myndigheter som  gemensamt med andra myndigheter gör kontroller för att  motverka brott och andra regelöverträdelser i arbetslivet.
Fördelning av statsbidrag
7 §
När statsbidrag fördelas ska följande prioriteras:
1. sådana ansökningar som kommer in gemensamt från  arbetsgivar- och arbetstagarorganisationer,
2. ansökningar för insatser som möjliggör långsiktiga  resultat, och
3. ansökningar som har ett regionalt perspektiv.
8 §
Arbetsmiljöverket prövar inkomna ansökningar utifrån  prioriteringarna i 7 § och utifrån vilka insatser som bedöms  ha bäst förutsättningar att uppfylla det syfte med  statsbidraget som anges i 1 § andra stycket.
9 §
Arbetsmiljöverket får besluta att bevilja statsbidrag  med ett lägre belopp än det som ansökan avser, om det finns  skäl för det.
Ansökan om statsbidrag
10 §
En ansökan om statsbidrag ska ha kommit in till  Arbetsmiljöverket senast det datum som myndigheten  bestämmer.
11 §
En ansökan om statsbidrag ska innehålla
1. en uppgift om vem eller vilka som är sökande,
2. en beskrivning av planerade insatser, hur sökanden kommer  att bidra i genomförandet av dessa, tidsplan, målgruppen och  i förekommande fall hur samarbetet med Arbetsmiljöverket och  andra berörda aktörer och myndigheter ska utformas, och
3. en kostnadsberäkning.
Beslut och utbetalning
12 §
Statsbidraget betalas ut vid ett tillfälle i samband  med beslutet om bidrag. I beslutet ska det anges vilka  insatser som statsbidraget beviljas för och sista dag för  redovisning enligt 13 §.
Redovisning
13 §
En organisation som har tagit emot statsbidrag enligt  denna förordning ska senast vid den tidpunkt som har angetts  i beslutet lämna en ekonomisk redovisning av de mottagna  medlen till Arbetsmiljöverket. Mottagaren av statsbidraget  ska även redovisa vilka insatser som har genomförts, vilka  resultat som har uppnåtts och hur resultaten förhåller sig  till det ändamål som bidraget har beviljats för.
Återbetalning och återkrav
14 §
Den som har tagit emot statsbidrag enligt denna  förordning är återbetalningsskyldig om
1. bidraget har lämnats på felaktig grund eller med ett för  högt belopp,
2. bidraget helt eller delvis inte har utnyttjats eller inte  har använts för den verksamhet som det har beviljats för,
3. mottagaren inte har lämnat en sådan redovisning som avses  i 13 §, eller
4. mottagaren inte har följt villkor i beslutet om bidrag.
15 §
Arbetsmiljöverket ska besluta att helt eller delvis  kräva tillbaka ett statsbidrag om en mottagare är  återbetalningsskyldig enligt 14 §.
Om ett belopp som har återkrävts inte betalas i rätt tid, ska  dröjsmålsränta enligt räntelagen (1975:635) tas ut på  beloppet.
Arbetsmiljöverket får besluta att helt eller delvis avstå  från ett krav på återbetalning eller ränta, om det finns  särskilda skäl för det.
Bemyndigande
16 §
Arbetsmiljöverket får meddela föreskrifter om  verkställigheten av denna förordning.
Överklagande
17 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.