Title: Förordning (2019:558) om statsbidrag för bättre språkutveckling i förskolan
SFS Number: Svensk författningssamling 2019:558
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019558-om-statsbidrag-for-battre_sfs-2019-558/
Source Link: http://rkrattsbaser.gov.se/sfst?bet=2019:558
Amendment Register Link: http://rkrattsbaser.gov.se/sfsr?bet=2019:558
Ministry/Authority: Utbildningsdepartementet
Issued: 2019-07-11
Metadata: {"Utfärdad": "2019-07-11", "Ändrad": "t.o.m. SFS 2019:698"}

==================================================

Förordning (2019:558) om statsbidrag för bättre språkutveckling i förskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:558
Departement/myndighet
:   
Utbildningsdepartementet
Utfärdad
:   
2019-07-11
Ändrad
:   
t.o.m. SFS 2019:698
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för
1. insatser som syftar till att öka deltagandet i förskolan,  särskilt av barn som har ett annat dagligt umgängesspråk i  hemmet än svenska,
2. särskilda språkutvecklande insatser för barn som avses i 1,  och
3. kompetensutveckling av förskolepersonal i språkutvecklande  arbetssätt i svenska.
Det övergripande syftet med statsbidraget är att stärka  språkutvecklingen i svenska, särskilt för barn som har ett  annat dagligt umgängesspråk i hemmet än svenska.
Förordningen är meddelad med stöd av 8 kap. 7 §  regeringsformen.
Förutsättningar för statsbidrag
2 §
Statsbidrag lämnas för ett kalenderår i sänder (bidragsår)  i den utsträckning det finns tillgång på medel. Bidraget  betalas ut vid ett tillfälle per bidragsår.
3 §
Statsbidrag får lämnas till kommuner för insatser som  anges i 1 §.
4 §
Statsbidrag får inte lämnas för insatser som bidrag  lämnats för på annat sätt.
Ansökan och beslut
5 §
Ansökan om statsbidrag ska ges in till Statens skolverk.
6 §
Statens skolverk prövar frågor om och betalar ut stats-
bidrag enligt denna förordning.
Ett beslut om bidrag får förenas med villkor. Villkoren ska  framgå av beslutet.
Beräkning av statsbidrag
7 §
Statens skolverk ska i början av varje bidragsår besluta  en bidragsram för varje kommun.
Vid fastställande av bidragsramen ska det totala statsbidraget  fördelas med beaktande till en tredjedel vardera av
- hur stor andel av det totala antalet barn mellan tre och  fem år i Sverige som är folkbokförda i kommunen,
- hur stor andel av det totala antalet barn mellan tre och fem  år i Sverige som inte deltar i förskolan som är folkbokförda i  kommunen, och
- hur stor andel av det totala antalet barn mellan tre och  fem år i Sverige som är barn till nyinvandrade och som är  folkbokförda i kommunen.
Bidragsramen för ett bidragsår ska fastställas till minst 
150 000 kronor per kommun. Förordning (2019:698).
7 a §
Med barn till nyinvandrade avses i denna förordning barn  vars båda föräldrar
1. är födda utomlands, och
2. har kommit till Sverige under de senaste fem åren.  Förordning (2019:698).
Uppföljning och redovisning
8 §
Statens skolverk ska följa upp hur statsbidraget har  använts.
9 §
Mottagaren av statsbidrag enligt denna förordning är  skyldig att lämna sådan ekonomisk och annan redovisning till  Statens skolverk som myndigheten begär.
Återbetalning och återkrav
10 §
Mottagaren av statsbidrag enligt denna förordning är  återbetalningsskyldig om
1. mottagaren genom oriktiga uppgifter eller på annat sätt  orsakat att bidraget har beviljats felaktigt eller med för  högt belopp,
2. bidraget av något annat skäl har beviljats felaktigt eller  med för högt belopp och mottagaren borde ha insett detta,
3. villkoren för bidraget inte har följts,
4. bidraget helt eller delvis inte har utnyttjats eller inte  har använts för det ändamål det har lämnats för, eller
5. sådan redovisning som avses i 9 § inte har lämnats.
11 §
Statens skolverk ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns särskilda skäl för det, får Skolverket besluta  att helt eller delvis avstå från återkrav.
12 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Statens skolverk  besluta att helt eller delvis avstå från krav på ränta.
Bemyndigande
13 §
Statens skolverk får meddela föreskrifter om  verkställigheten av denna förordning.
Överklagande
14 §
Beslut enligt denna förordning får inte överklagas.
Övergångsbestämmelser
2019:558
1. Denna förordning träder i kraft den 15 augusti 2019.
2. Bidragsåret 2019 omfattar perioden 1 juli-31 december 2019.  Bidragsramen för det bidragsåret ska fastställas till minst 
100 000 kronor per kommun.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.