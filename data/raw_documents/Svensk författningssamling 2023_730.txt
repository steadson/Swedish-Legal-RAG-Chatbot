Title: Lag (2023:730) om grupptalan till skydd för konsumenters kollektiva intressen
SFS Number: Svensk författningssamling 2023:730
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023730-om-grupptalan-till-skydd-for_sfs-2023-730/
Source Link: http://rkrattsbaser.gov.se/sfst?bet=2023:730
Amendment Register Link: http://rkrattsbaser.gov.se/sfsr?bet=2023:730
Ministry/Authority: Finansdepartementet KO
Issued: 2023-11-30
Metadata: {"Utfärdad": "2023-11-30"}

==================================================

Lag (2023:730) om grupptalan till skydd för konsumenters kollektiva intressen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:730
Departement/myndighet
:   
Finansdepartementet KO
Utfärdad
:   
2023-11-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag tillämpas i fråga om grupptalan till skydd för  konsumenters kollektiva intressen i domstolar eller vid  förvaltningsmyndigheter avseende överträdelser av
- bestämmelser i förordningar som omfattas av  Europaparlamentets och rådets direktiv (EU) 2020/1828 av den 
25 november 2020 om grupptalan för att skydda konsumenters  kollektiva intressen och om upphävande av direktiv 2009/22/EG,  i lydelsen enligt Europaparlamentets och rådets förordning 
(EU) 2022/2065 av den 19 oktober 2022, och bestämmelser som  kompletterar dessa, och
- bestämmelser som genomför direktiv som omfattas av  Europaparlamentets och rådets direktiv (EU) 2020/1828, i  lydelsen enligt Europaparlamentets och rådets förordning (EU) 
2022/2065 av den 19 oktober 2022.
Lagen tillämpas också i fråga om godkännande av enheter för  att väcka sådan grupptalan.
Uttryck i lagen
2 §
I denna lag avses med
- gränsöverskridande grupptalan: en grupptalan som väcks av en  godkänd enhet i en annan EU-medlemsstat än den där den  godkända enheten har godkänts,
- inhemsk grupptalan: en grupptalan som väcks i Sverige av en  enhet som har godkänts här,
- konsument: en fysisk person som handlar huvudsakligen för  ändamål som faller utanför näringsverksamhet,
- näringsidkare: en fysisk eller juridisk person som handlar  för ändamål som har samband med den egna näringsverksamheten,
- åtgärd för gottgörelse: en åtgärd som innebär att en  näringsidkare tillhandahåller berörda konsumenter skadestånd,  hävning av avtal, avhjälpande, prisavdrag, omleverans eller en  liknande åtgärd som syftar till att kompensera för en  överträdelse.
Godkännande av enheter som får väcka grupptalan
Beslutande myndighet
3 §
Den myndighet som regeringen bestämmer prövar frågor om  godkännande av enheter enligt denna lag. Detta gäller dock  inte beslut att utse en förvaltningsmyndighet enligt 9 §.
Förutsättningar för godkännande
4 §
En svensk juridisk person ska efter ansökan godkännas som  enhet för väckande av grupptalan enligt denna lag under  förutsättning att den
1. bedriver verksamhet riktad till allmänheten i syfte att  skydda konsumenters intressen och har bedrivit sådan  verksamhet under minst tolv månader före ansökan,
2. inte är vinstdrivande,
3. inte är föremål för något insolvensförfarande eller har  förklarats insolvent,
4. är oberoende och inte påverkas av andra än konsumenter och  har regler för sin verksamhet som förebygger såväl inflytande  från andra som intressekonflikter, och
5. offentliggör klar och begriplig information genom att  publicera informationen på sin webbplats eller på något  motsvarande sätt om
- hur den uppfyller kriterierna för godkännande i 1-4,
- hur den finansieras,
- sin organisations-, lednings- och medlemsskapsstruktur, och
- sin verksamhet och dess syfte.
Godkännandet får avse gränsöverskridande eller inhemsk  grupptalan eller båda. Om syftet med den juridiska personens  verksamhet är begränsat ska godkännandet begränsas på  motsvarande sätt.
Ansökans innehåll
5 §
En ansökan om godkännande ska ges in till den beslutande  myndigheten och innehålla sådan information som visar att  sökanden uppfyller förutsättningarna i 4 §. Av ansökan ska det  framgå om enheten ansöker om att godkännas som enhet för  gränsöverskridande eller inhemsk grupptalan eller båda.
Skyldighet att informera om ändrade förhållanden
6 §
Om de förhållanden som har legat till grund för ett beslut  att godkänna en enhet ändras, ska den godkända enheten  omedelbart underrätta den beslutande myndigheten.
Prövning av ett lämnat godkännande
7 §
Den beslutande myndigheten ska vart femte år pröva om ett  godkännande ska fortsätta att gälla.
En prövning av ett godkännande ska också göras om det  framkommer uppgifter som ger skäl att anta att en godkänd  enhet inte längre uppfyller förutsättningarna för godkännande.
På begäran av den beslutande myndigheten ska en godkänd enhet  ge in de uppgifter som behövs för prövningen av om ett  godkännande ska fortsätta att gälla. Om den godkända enheten  inte lämnar de uppgifter som begärts, får den beslutande  myndigheten förelägga enheten att fullgöra sin skyldighet. Ett  sådant föreläggande får förenas med vite.
Återkallelse av ett godkännande
8 §
Den beslutande myndigheten ska återkalla ett godkännande  av en enhet om förutsättningarna för ett godkännande inte  längre är uppfyllda, om inte en återkallelse är uppenbart  olämplig.
Beslut att utse en förvaltningsmyndighet
9 §
Regeringen får utse en förvaltningsmyndighet till en  godkänd enhet för väckande av grupptalan om en åtgärd för  gottgörelse. Bestämmelserna i 4-8 §§ tillämpas inte i fråga om  en sådan enhet.
Förteckning över godkända enheter
10 §
Den beslutande myndigheten ska föra en förteckning över  de enheter som har godkänts som enheter för väckande av  grupptalan enligt denna lag. Förteckningen ska publiceras på  myndighetens webbplats.
Nationell kontaktpunkt
11 §
Den beslutande myndigheten ska vara nationell  kontaktpunkt enligt Europaparlamentets och rådets direktiv 
(EU) 2020/1828.
Anmälan till Europeiska kommissionen
12 §
Den beslutande myndigheten ska anmäla vilka enheter som  är godkända som enheter för väckande av gränsöverskridande  grupptalan till Europeiska kommissionen.
13 §
Om ett godkännande att väcka gränsöverskridande  grupptalan återkallas ska den beslutande myndigheten genast  anmäla det till Europeiska kommissionen. Kommissionen ska  därefter underrättas så snart ett beslut om återkallelse har  fått laga kraft.
Även när regeringen beslutar att en förvaltningsmyndighet inte  längre ska vara godkänd enhet för väckande av  gränsöverskridande grupptalan ska det anmälas till  kommissionen.
Överklagande av den beslutande myndighetens beslut
14 §
Beslut enligt 4 § om godkännande av en enhet,  föreläggande enligt 7 § som har förenats med vite, beslut  enligt 8 § om återkallelse av ett godkännande och föreläggande  enligt 17 § som har förenats med vite får överklagas till  allmän förvaltningsdomstol.
Prövningstillstånd krävs vid överklagande till kammarrätten.
Talerätt för godkända enheter
15 §
En enhet som finns upptagen i Europeiska kommissionens  förteckning över godkända enheter för gränsöverskridande  grupptalan har rätt att väcka en grupptalan enligt 18, 19  eller 22 § i Sverige. Talerätten omfattar inte en talan som  ligger utanför syftet med den godkända enhetens verksamhet.
Vad som sägs i första stycket gäller också en godkänd enhet  för inhemsk
grupptalan som finns upptagen i den beslutande myndighetens  förteckning
enligt 10 §.
16 §
Om det finns anledning att misstänka att en enhet som har  väckt grupptalan enligt denna lag inte uppfyller kriterierna  för godkännande, ska domstolen eller förvaltningsmyndigheten  hos vilken en grupptalan har väckts kontakta den nationella  kontaktpunkten i den medlemsstat som har godkänt enheten för  en bedömning av frågan.
Godkända enheters informationsskyldighet om en grupptalan
17 §
En godkänd enhet ska på sin webbplats, eller på något  motsvarande sätt, informera om en grupptalan som enheten avser  att väcka, om en pågående grupptalan och om resultatet av en  grupptalan.
Om den godkända enheten inte uppfyller  informationsskyldigheten får den beslutande myndigheten  förelägga enheten att fullgöra sin skyldighet. Ett sådant  föreläggande får förenas med vite.
Grupptalan om en åtgärd för förbudsföreläggande
Grupptalan vid förvaltningsmyndighet
18 §
En godkänd enhet får ansöka hos en förvaltningsmyndighet  om en åtgärd som innebär att en näringsidkare ska upphöra med  eller förbjudas att fortsätta med en överträdelse som omfattas  av 1 §. Det gäller dock bara åtgärder som överklagas till en  förvaltningsdomstol eller mark- och miljödomstol. Myndigheten  är endast skyldig att pröva ansökningar om åtgärder som  myndigheten har befogenhet att besluta om.
Grupptalan vid domstol
19 §
En godkänd enhet får väcka talan i domstol om en åtgärd  som innebär att en näringsidkare
1. förbjuds att fortsätta med en överträdelse, åläggs att  lämna information eller åläggs att tillhandahålla tekniska  hjälpmedel till konsumenter med stöd av lagen (1994:1512) om  avtalsvillkor i konsumentförhållanden eller  marknadsföringslagen (2008:486),
2. åläggs att till svenska staten betala en sådan särskild  avgift som avses i radio- och tv-lagen (2010:696) vid  överträdelse av bestämmelser om produktplacering, sponsring  och reklam i tv-sändning, beställ-tv och på  videodelningsplattformar, eller
3. förpliktas att betala vite vid en överträdelse av ett  beslut enligt 1.
En talan enligt första stycket 1 och 3 väcks vid Patent- och  marknadsdomstolen. En talan enligt första stycket 2 väcks vid  Förvaltningsrätten i Stockholm.
En talan om utdömande av vite enligt första stycket 3 får  föras av den som har fört talan om åtgärden eller av  Konsumentombudsmannen.
Preskription
20 §
En preskriptionstid som löper när en grupptalan om en  åtgärd enligt 18 § eller 19 § första stycket 1 inleds, och som  rör en fordran som grundar sig på den överträdelse som talan  avser, löper ut tidigast en månad efter att grupptalan har  avslutats genom ett avgörande som har fått laga kraft.
Information om ett avgörande
21 §
På yrkande av den godkända enheten får domstolen eller  förvaltningsmyndigheten, när en talan förs om en åtgärd enligt 
18 eller 19 §, besluta att den som åtgärden riktas mot på egen  bekostnad ska vidta lämpliga åtgärder för att sprida  information om ett slutligt avgörande i målet eller ärendet.  Av beslutet ska det framgå på vilket sätt och inom vilken tid  informationen ska lämnas.
Ett sådant beslut får förenas med vite.
En talan om utdömande av vite får föras av den godkända enhet  som har fört talan om åtgärden.
Grupptalan om en åtgärd för gottgörelse
Grupptalan vid domstol
22 §
En grupptalan vid domstol om en åtgärd för gottgörelse  enligt denna lag får avse
1. anspråk som kan tas upp av allmän domstol enligt reglerna i  rättegångsbalken om tvistemål, eller
2. skadeståndsanspråk enligt 37 § marknadsföringslagen 
(2008:486) som prövas av Patent- och marknadsdomstolen.
Vid en grupptalan enligt första stycket tillämpas lagen 
(2002:599) om grupprättegång med undantag för 4-7 §§, 8 § 5, 
21 och 22 §§.
Finansiering av en grupptalan
23 §
Om en grupptalan om en åtgärd för gottgörelse finansieras  av en tredje part får en godkänd enhet som villkor för att en  gruppmedlem ska omfattas av grupptalan föreskriva att en andel  av vad gruppmedlemmen har tillerkänts i processen ska  tillfalla finansiären. Villkoret ska anges i underrättelsen  till gruppmedlemmarna enligt 13 § lagen (2002:599) om  grupprättegång.
24 §
En grupptalan om en åtgärd för gottgörelse får inte  finansieras av en konkurrent till svaranden eller av någon som  är beroende av svaranden. En tredje part som finansierar en  sådan grupptalan får inte påverka de processuella beslut som  den godkända enheten fattar på ett sätt som skadar  gruppmedlemmarnas gemensamma intressen.
25 §
Om det finns anledning att misstänka att en tredje part  finansierar eller påverkar en grupptalan i strid med 24 § ska  domstolen förelägga den godkända enheten att redovisa hur  talan har finansierats och om någon ändring har gjorts  avseende finansieringen.
Om en grupptalan har finansierats eller påverkats i strid med 
24 §, och den godkända enheten efter ett föreläggande inte  vidtar tillräckliga åtgärder för att förändra finansieringen,  har den godkända enheten inte längre talerätt enligt 15 §.  Talerätten kvarstår dock om domstolen med hänsyn till  gruppmedlemmarnas och svarandens intressen bedömer att det är  lämpligt att processen fortsätter.
Återkallelse av godkännande under pågående grupptalan
26 §
Om den beslutande myndigheten återkallar ett godkännande  av en enhet under en pågående grupptalan om en åtgärd för  gottgörelse, eller om den godkända enheten förlorar sin  talerätt enligt 25 §, kan rätten utse en annan godkänd enhet  att föra talan vid domstolen.
Om någon ny godkänd enhet inte utses, och om talan inte kan  föras med stöd av annan lag, ska grupptalan avvisas.
Anspråk på och utbetalning av medel
27 §
Om en grupptalan om en åtgärd för gottgörelse har  bifallits genom att ett belopp har tillerkänts gruppen med den  godkända enheten som företrädare för gruppen, får den godkända  enheten bestämma en tidsfrist inom vilken var och en av  gruppmedlemmarna kan göra anspråk på de medel som medlemmen  har rätt till.
Tidsfristen får inte vara kortare än tre månader och ska löpa  från den dag den godkända enheten informerar gruppmedlemmen om  att en utbetalning är aktuell och begär in de uppgifter som  behövs för att betala ut medlen. En gruppmedlem som inte har  gjort något anspråk inom tidsfristen förlorar sin rätt till  medlen.
28 §
Medel som en gruppmedlem inte har gjort anspråk på enligt 
27 § ska fördelas mellan övriga gruppmedlemmar, om  utbetalningen kan ske i samband med att det belopp som en  gruppmedlem har rätt till enligt domen betalas ut. Om så inte  kan ske ska sådana medel fördelas mellan övriga gruppmedlemmar  endast om beloppet uppgår till minst 100 kronor per  gruppmedlem. I annat fall ska medlen tillfalla den godkända  enheten.
Övergångsbestämmelser
2023:730
1. Denna lag träder i kraft den 1 januari 2024.
2. Genom lagen upphävs lagen (2000:1175) om talerätt för vissa  utländska konsumentmyndigheter och konsumentorganisationer.
3. Äldre föreskrifter gäller fortfarande om talan har väckts  före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.