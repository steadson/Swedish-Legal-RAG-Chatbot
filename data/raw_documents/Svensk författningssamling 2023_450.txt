Title: Tillkännagivande (2023:450) om befrielse i vissa fall för utländska kärande att ställa säkerhet för rättegångskostnader
SFS Number: Svensk författningssamling 2023:450
URL: https://www.riksdagen.se/sv/dokument-och-lagar/dokument/svensk-forfattningssamling/tillkannagivande-2023450-om-befrielse-i-vissa_sfs-2023-450/
Source Link: http://rkrattsbaser.gov.se/sfst?bet=2023:450
Amendment Register Link: http://rkrattsbaser.gov.se/sfsr?bet=2023:450
Ministry/Authority: Justitiedepartementet DÅ
Issued: 2023-06-22
Metadata: {"Utfärdad": "2023-06-22"}

==================================================

Tillkännagivande (2023:450) om befrielse i vissa fall för utländska kärande att ställa säkerhet för rättegångskostnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:450
Departement/myndighet
:   
Justitiedepartementet DÅ
Utfärdad
:   
2023-06-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Utländska medborgare och utländska juridiska personer är, i  den utsträckning som anges nedan, på grund av internationella  överenskommelser och åtaganden som avses i 5 § lagen 
(1980:307) om skyldighet för utländska kärande att ställa  säkerhet för rättegångskostnader, befriade från skyldigheten  att ställa säkerhet enligt den lagen och har samma rätt att  kräva säkerhet enligt den lagen som svenska medborgare och  svenska juridiska personer.
Befriade från skyldigheten att ställa säkerhet är
1. medborgare i Danmark med Färöarna och Grönland, Island  eller Japan,
2. medborgare i en stat som är ansluten till någon av  Haagkonventionerna den 17 juli 1905 och den 1 mars 1954  angående vissa till civilprocessen hörande ämnen samt  juridiska personer, bildade i en sådan stat enligt dess lag, i  mål eller ärenden som inte rör ansvar för brott, om  medborgaren eller den juridiska personen har hemvist i en stat  som är ansluten till någon av konventionerna,
3. medborgare i en stat som är ansluten till den europeiska  bosättningskonventionen den 13 december 1955,
4. den som vistas i en stat som är ansluten till New York-
konventionen den 20 juni 1956 om indrivning av  underhållsbidrag i utlandet, i mål eller ärenden om  underhållsbidrag som har väckts enligt bestämmelserna i  konventionen,
5. den som vistas i Amerikas förenta stater, Guam,  Jungfruöarna, Puerto Rico och Samoa, dock med undantag av  Alabama, District of Columbia och Mississippi, i mål eller  ärenden om underhållsbidrag som har väckts genom förmedling av  Försäkringskassan,
6. fysiska och juridiska personer i rättegång som avser  tillämpning av lagen (1965:723) om erkännande och  verkställighet av vissa utländska domar och beslut angående  underhåll till barn eller tillämpning av lagen (1976:108) om  erkännande och verkställighet av utländskt avgörande angående  underhållsskyldighet,
7. den som är bosatt i en stat som är ansluten till  Haagkonventionen av den 23 november 2007 om internationell  indrivning av underhåll till barn och andra familjemedlemmar,  i mål eller ärenden om underhållsbidrag som har väckts enligt  bestämmelserna i konventionen,
8. medborgare i en stat som är ansluten till konventionen den 
19 maj 1956 om fraktavtalet vid internationell godsbefordran  på väg samt juridiska personer, bildade i en sådan stat enligt  dess lag, i rättegång med anledning av godsbefordran som avses  i konventionen, om medborgaren eller den juridiska personen  har hemvist eller idkar rörelse med fast driftställe i en stat  som är ansluten till konventionen,
9. medborgare i en stat som är ansluten till den europeiska  konventionen den 24 november 1977 om migrerande arbetstagares  rättsställning, om han eller hon vistas i Sverige som  migrerande arbetstagare i konventionens mening,
10. fysiska och juridiska personer vid talan som grundas på  fördraget om internationell järnvägstrafik (COTIF) av den 9  maj 1980 i dess lydelse enligt ändringsprotokollet av den 3  juni 1999,
11. fysiska och juridiska personer med hemvist i en stat som  är ansluten till Haagkonventionen den 25 oktober 1980 om  internationell rättshjälp, i mål eller ärenden som inte rör  ansvar för brott,
12. fysiska och juridiska personer i ärenden som grundas på  Haagkonventionen av den 2 juli 2019 om erkännande och  verkställighet av utländska domar på privaträttens område.
Franska medborgare och sådana juridiska personer som är  bildade i Frankrike enligt fransk lag och har hemvist i  Frankrike har i rättegång som inte rör ansvar för brott samma  befogenhet att kräva säkerhet som svenska medborgare och  svenska juridiska personer har enligt lagen (1980:307) om  skyldighet för utländska kärande att ställa säkerhet för  rättegångskostnader.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.