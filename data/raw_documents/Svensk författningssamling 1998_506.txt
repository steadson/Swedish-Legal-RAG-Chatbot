Title: Lag (1998:506) om flyttning och kontroll av vissa punktskattepliktiga 
varor
SFS Number: Svensk författningssamling 1998:506
URL: https://www.riksdagen.se/sv/dokument-och-lagar/dokument/svensk-forfattningssamling/lag-1998506-om-flyttning-och-kontroll-av-vissa_sfs-1998-506/
Source Link: http://rkrattsbaser.gov.se/sfst?bet=1998:506
Amendment Register Link: http://rkrattsbaser.gov.se/sfsr?bet=1998:506
Ministry/Authority: Finansdepartementet S2
Issued: 1998-06-11
Metadata: {"Utfärdad": "1998-06-11", "Ändrad": "t.o.m. SFS 2025:643"}

==================================================

Lag (1998:506) om flyttning och kontroll av vissa punktskattepliktiga 
varor
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:506
Departement/myndighet
:   
Finansdepartementet S2
Utfärdad
:   
1998-06-11
Ändrad
:   
t.o.m. SFS 2025:643
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Allmänna bestämmelser
2 kap. Skatt och förverkande när en vara har omhändertagits
3 kap. Har upphävts genom lag (2024:735).
4 kap. Transporttillägg och vissa förfaranderegler
5 kap. Straff
6 kap. Kontroll av upplagshavare inom uppskovsförfarandet
Övergångsbestämmelser
1 kap. Allmänna bestämmelser
1 §
I denna lag finns bestämmelser om flyttning av  punktskattepliktiga varor och om kontroll av upplagshavare  inom uppskovsförfarandet. Bestämmelserna har sin grund delvis  i rådets direktiv (EU) 2020/262 av den 19 december 2019 om  allmänna regler för punktskatt, i den ursprungliga lydelsen.
Bestämmelser om kontroll av punktskattepliktiga varor vid  vägtransporter, kontroll av försändelser och omhändertagande  av varor finns i tullbefogenhetslagen (2024:710).
Lag (2024:735)
.
2 §
Med punktskattepliktig vara avses energiprodukt,  tobaksvara och alkoholvara.
Med energiprodukt förstås bränsle som avses i 1 kap. 3 a §  lagen (1994:1776) om skatt på energi.
Med tobaksvara förstås vara som avses i 1 kap. 5 § första  stycket lagen (2022:155) om tobaksskatt.
Med alkoholvara förstås vara som avses i 1 kap. 6 § första  stycket lagen (2022:156) om alkoholskatt.
Lag (2022:167)
.
3 §
Med handling avses framställning i skrift eller bild samt upptagning som kan läsas, avlyssnas eller på annat sätt uppfattas endast med tekniskt hjälpmedel.
Med transportmedel avses varje slag av fordon som används för transport på väg.
4 §
Med skattskyldig avses den som är skattskyldig enligt
1. 5 kap. 2, 6, 8, 9 eller 11 §, 16 § 2, 22, 24 eller 25 §  lagen (1994:1776) om skatt på energi,
2. 9 kap. 2, 6, 8, 9, 11, 25, 27 eller 28 § eller 10 kap. 15 §  eller 20 § första stycket 2 lagen (2022:155) om tobaksskatt,  och
3. 9 kap. 2, 6, 8, 9, 11, 25, 27 eller 28 § lagen (2022:156)  om alkoholskatt.
Lag (2022:167)
.
4 a §
Med uppskovsförfarandet och förfarandet för beskattade  varor förstås detsamma som i 1 kap 20 § lagen (1994:1776) om  skatt på energi, 1 kap. 11 § lagen (2022:155) om tobaksskatt  och 1 kap. 12 § lagen (2022:156) om alkoholskatt.
Lag (2022:167)
.
5 §
Ett beslut om en åtgärd enligt denna lag får fattas endast  om skälen för åtgärden uppväger det intrång eller men i övrigt  som åtgärden innebär för den enskilde. För Tullverket finns  ytterligare bestämmelser om principer för ingripanden i 2 kap. 
2 § tullbefogenhetslagen (2024:710).
Kontroller enligt denna lag får inte utformas på sådant sätt  att urvalet av vad och vem som kontrolleras sker slumpmässigt.
Lag (2024:735)
.
5 a §
I de fall då de regler om elektroniska administrativa  dokument, administrativa referenskoder, elektroniska  förenklade administrativa dokument, förenklade administrativa  referenskoder, ersättningsdokument och säkerhet som föreskrivs  i lagen (1994:1776) om skatt på energi, lagen (2022:155) om  tobaksskatt och lagen (2022:156) om alkoholskatt inte är  tillämpliga gäller i stället andra stycket för flyttningar av  punktskattepliktiga varor.
Varorna ska under flyttning omfattas och åtföljas av dokument  i den utsträckning som följer av artikel 20, 26, 36, 38 eller 
48 i det direktiv som anges i 1 §. När varorna omfattas av ett  elektroniskt administrativt dokument enligt artikel 20 i samma  direktiv, ska de åtföljas av en sådan administrativ  referenskod som avses i artikel 20.5 i direktivet. När varorna  omfattas av ett elektroniskt förenklat administrativt dokument  enligt artikel 36 i samma direktiv, ska de åtföljas av en  sådan förenklad administrativ referenskod som avses i  artikel 36.4 i direktivet. Varorna ska även omfattas av  säkerhet för betalning av skatt i den utsträckning som följer  av artikel 17, 35 eller 44 i direktivet.
Lag (2022:167)
.
6 §
En punktskattepliktig vara får flyttas endast om de krav i  fråga om elektroniskt administrativt dokument, administrativ  referenskod, elektroniskt förenklat administrativt dokument,  förenklad administrativ referenskod, ersättningsdokument,  följedokument för transport av vinprodukter, säkerhet,  anmälningsskyldighet och registrering är uppfyllda som följer  av de lagar som anges i 2 § eller av bestämmelser som avses i 
5 a §.
En flyttning av punktskattepliktiga varor anses inte ha skett  i strid med första stycket endast på grund av smärre brister i  följande dokument som avser flyttningen eller åtföljer  varorna:
1. det elektroniska administrativa dokumentet,
2. det elektroniska förenklade administrativa dokumentet,
3. ersättningsdokumentet, eller
4. följedokumentet för transport av vinprodukter.
Första stycket gäller inte punktskattepliktiga varor som  återutförs enligt 4 kap. 11 § andra stycket eller 5 kap. 27 §  tullbefogenhetslagen (2024:710).
Lag (2024:735)
.
2 kap. Skatt och förverkande när en vara har omhändertagits
När varan har omhändertagits vid en transportkontroll
Beslut om skatt
1 §
Om en punktskattepliktig vara har omhändertagits enligt 
5 kap. 16 eller 19 § tullbefogenhetslagen (2024:710) och  skattskyldighet föreligger för varan enligt lagen (1994:1776)  om skatt på energi, lagen (2022:155) om tobaksskatt eller  lagen (2022:156) om alkoholskatt ska Tullverket besluta om  skatten på varan om
1. skattskyldighet har inträtt, och
2. varan har transporterats i strid med 1 kap. 6 §.
Skatt enligt första stycket ska tas ut enligt de skattesatser  som anges i lagen om skatt på energi, lagen om tobaksskatt  eller lagen om alkoholskatt.
Vid tillämpning av första stycket gäller det som föreskrivs i 
5 kap. 2 § tullbefogenhetslagen.
Lag (2024:735)
.
2 §
Tullverket ska besluta om skatt om det finns grund för att  ta ut skatt för en omhändertagen punktskattepliktig vara  enligt
1. 5 kap. 22, 24 eller 25 § lagen (1994:1776) om skatt på  energi,
2. 9 kap. 25, 27 eller 28 § lagen (2022:155) om tobaksskatt,  eller
3. 9 kap. 25, 27 eller 28 § lagen (2022:156) om alkoholskatt.
Om Tullverket har fattat beslut enligt första stycket får  myndigheten även besluta om särskilt ansvar enligt 5 kap. 27 §  lagen om skatt på energi, 9 kap. 30 § lagen om tobaksskatt  eller 9 kap. 30 § lagen om alkoholskatt. När Tullverket  tillämpar dessa bestämmelser ska det som där sägs om  Skatteverket i stället gälla Tullverket.
Skatt enligt första stycket ska tas ut enligt de skattesatser  som anges i lagen om skatt på energi, lagen om tobaksskatt  eller lagen om alkoholskatt.
Lag (2024:735)
.
3 §
Beslut enligt 1 eller 2 § får inte fattas om varorna  omfattas av ett beslut om skatt enligt skatteförfarandelagen 
(2011:1244) eller enligt lagen (1994:1776) om skatt på energi,  lagen (2022:155) om tobaksskatt eller lagen (2022:156) om  alkoholskatt som fattades innan varorna omhändertogs.
Bestämmelserna i 1 och 2 §§ gäller inte i sådana fall som  avses i 3 kap. 6 § tullbefogenhetslagen (2024:710).
Lag (2024:735)
.
4 §
Skatten på varan ska efterges om Tullverket har beslutat  om skatt på
1. en sådan beskattad vara som avses i 1 kap. 12 § lagen 
(2022:156) om alkoholskatt och den som kan antas göra anspråk  på varan om omhändertagandet skulle upphävas enligt 5 kap. 
22 § tullbefogenhetslagen (2024:710) saknar rätt enligt 4 kap. 
4 § eller 6 kap. 1 § alkohollagen (2010:1622) att föra in  varan,
2. snus, tuggtobak, övrig tobak eller en sådan beskattad vara  som avses i 1 kap. 11 § lagen (2022:155) om tobaksskatt och  den som kan antas göra anspråk på varan om omhändertagandet  skulle upphävas enligt 5 kap. 22 § tullbefogenhetslagen saknar  rätt enligt 5 kap. 20 § lagen (2018:2088) om tobak och  liknande produkter att föra in varan, eller
3. snus, tuggtobak, övrig tobak eller en sådan beskattad vara  som avses i 1 kap. 11 § lagen om tobaksskatt och det är  sannolikt att varan är avsedd att bjudas ut till försäljning i  Sverige och en sådan försäljning uppenbart skulle strida mot 
3 kap. 1 § tredje stycket lagen om tobak och liknande  produkter eller 2 kap. 19 § lagen om tobaksskatt.
Lag (2024:735)
.
Beslut om administrativt förverkande
5 §
En punktskattepliktig vara får förverkas om
1. ett beslut om skatt enligt 1 § har fått laga kraft och  skatten inte har betalats inom en månad från den dag beslutet  fick laga kraft, eller
2. ett beslut enligt 5 kap. 24 eller 25 § tullbefogenhetslagen 
(2024:710) att varan inte får lämnas ut har fått laga kraft.
Ett beslut om förverkande enligt första stycket 1 får inte  fattas om det är oskäligt.
Lag (2024:735)
.
6 §
Egendom som har varit omhändertagen enligt 5 kap. 16, 17  eller 19 § tullbefogenhetslagen (2024:710) får förverkas om,
1. ägaren eller någon annan rättsinnehavare inte har gjort  anspråk på den, eller
2. den som har gjort anspråk på egendomen inte har hämtat  egendomen.
Ett beslut om förverkande enligt första stycket får inte  fattas förrän tre månader förflutit från den dag vad avser 1  då omhändertagandet upphävdes och vad avser 2 då anspråket  framställdes.
Lag (2024:735)
.
7 §
Om omhändertagen egendom förklaras förverkad får  förverkandet även omfatta emballage och annat  förvaringsmaterial.
Lag (2024:735)
.
8 §
Skyldigheten att betala skatt som påförts med stöd av 1 §  består även efter det att varorna förverkats, om skatten inte  eftergetts enligt 4 §.
Lag (2024:735)
.
9 §
Särskild rätt till egendom som förklarats förverkad består  om inte även den särskilda rätten förklaras förverkad. Om  rätten vunnits genom utmätning eller betalningssäkring upphör  den dock, om det inte av särskild anledning beslutats att  rätten ska bestå. I ett beslut om förverkande ska en  anteckning om bestående särskild rätt göras.
Lag (2024:735)
.
10 §
När ett beslut om förverkande av egendom har fått laga  kraft, ska egendomen säljas genom Tullverkets försorg eller i  den ordning som i allmänhet gäller för försäljning av  förverkad lös egendom.
Egendomen får i stället förstöras om den
1. inte kan säljas,
2. kan befaras komma till brottslig användning, eller
3. annars är olämplig för försäljning.
Det som anges i första stycket gäller endast om inget annat är  föreskrivet i lag eller annan författning.
Vid en försäljning ska Tullverket göra förbehåll för sådan  känd rätt som gäller enligt 9 §.
Lag (2024:735)
.
11 §
Om ett förverkande beslutats enligt 5 § första stycket 1  ska intäkterna från försäljning enligt 10 § användas till att  betala punktskatt för varan. Om det därefter finns ett  överskott ska detta lämnas till den vars vara förverkats om  han eller hon är känd. Annars ska överskottet tillfalla  staten.
I andra fall än som avses i första stycket ska  försäljningsintäkten lämnas till den vars egendom förverkats  om han eller hon är känd. Annars ska överskottet tillfalla  staten.
Lag (2024:735)
.
När varan har omhändertagits vid kontroll av försändelser
Beslut om skatt
12 §
Om skattskyldighet har inträtt enligt lagen (2022:156) om  alkoholskatt eller lagen (2022:155) om tobaksskatt för en  alkohol- eller tobaksvara som omhändertagits enligt 5 kap. 
28 § tullbefogenhetslagen (2024:710), ska Tullverket besluta  om skatten på varan.
Tullverket ska besluta om skatt om det finns grund för uttag  av skatt för omhändertagen alkohol- eller tobaksvara enligt
1. 9 kap. 25, 27 eller 28 § lagen om tobaksskatt, eller
2. 9 kap. 25, 27 eller 28 § lagen om alkoholskatt.
Skatt enligt första och andra styckena ska tas ut enligt de  skattesatser som anges i nämnda lagar.
Beslut enligt första eller andra stycket får inte fattas om  varorna i fråga omfattas av ett beslut om skatt enligt  skatteförfarandelagen (2011:1244), lagen om tobaksskatt eller  lagen om alkoholskatt som fattades innan varorna omhändertogs.
Om den skattskyldige inte är känd eller inte har betalat  skatten trots anmaning om detta, ska mottagaren ges tillfälle  att lösa ut en vara som omhändertagits enligt 5 kap. 28 §  tullbefogenhetslagen genom att betala ett belopp som motsvarar  skatten.
Lag (2024:735)
.
13 §
Om det saknas tillräckliga uppgifter för att fastställa  skatten enligt 12 § första stycket får denna tas ut med
- 211 kronor/liter för spritdryck,
- 62 kronor/liter för starkvin,
- 31 kronor/liter för vin,
- 12 kronor/liter för starköl,
- 2 kronor och 4 öre/styck för cigaretter.
I denna bestämmelse förstås med
spritdryck: alkoholdryck med en alkoholhalt som överstiger 
22 volymprocent,
starkvin: alkoholdryck med en alkoholhalt som överstiger 15  men inte 22 volymprocent,
vin: annat vin än starkvin samt annan alkoholdryck med en  alkoholhalt som överstiger 3,5 men inte 15 volymprocent och  som inte är starköl,
starköl: öl med en alkoholhalt som överstiger 
3,5 volymprocent.
Lag (2024:735)
.
Beslut om administrativt förverkande
14 §
Om en alkohol- eller tobaksvara har omhändertagits enligt 
5 kap. 27, 28 eller 29 § tullbefogenhetslagen (2024:710) får  varan förverkas, om
1. ett beslut om skatt enligt 12 § har fått laga kraft och  skatten inte har betalats inom två månader från den dag  beslutet fick laga kraft, eller
2. det av någon annan anledning fortfarande finns grund för  ett omhändertagande.
En vara får inte förverkas med stöd av första stycket 2 förrän  tre månader efter den dag då beslutet att omhänderta varan  fattades.
Ett beslut om förverkande får inte fattas om det är oskäligt.
Lag (2024:735)
.
15 §
Skyldigheten att betala skatt som påförts med stöd av 
12 § består även efter det att varorna förverkats.
Lag (2024:735)
.
16 §
När ett beslut om förverkande enligt 14 § har fått laga  kraft ska varorna förstöras genom Tullverkets försorg.
Lag (2024:735)
.
Förtida förstöring
17 §
I avvaktan på ett beslut om förverkande enligt 5, 6, 7  eller 14 §, eller om ett sådant beslut inte fått laga kraft,  får en tullåklagare eller annan särskilt förordnad  tulltjänsteman besluta att egendomen får förstöras, om det  skäligen kan antas att den kan komma att förverkas och
1. egendomen inte kan vårdas utan fara för att den förstörs,
2. vården av den är förenad med alltför stora kostnader, eller
3. det annars finns särskilda skäl.
Egendom får förstöras enligt första stycket 1 även om det inte  skäligen kan antas att egendomen kan komma att förverkas, om  vården av den medför allvarliga arbetsmiljö- eller  säkerhetsproblem.
Lag (2025:643)
.
18 §
Om egendom som har förstörts med stöd av 17 § inte  förverkas, har ägaren eller någon annan rättsinnehavare rätt  till ersättning med skäligt belopp.
Lag (2025:643)
.
3 kap. Har upphävts genom
lag (2024:735)
.
4 kap. Transporttillägg och vissa förfaranderegler
Transporttillägg
1 §
En särskild avgift (transporttillägg) ska påföras en  avsändande upplagshavare eller registrerad avsändare om
1. administrativ referenskod eller ersättningsdokument inte  lämnats till föraren i den utsträckning som följer av 1 kap. 
6 §, eller
2. säkerhet inte ställts för transporten i den utsträckning  som följer av 1 kap. 6 §.
Transporttillägg ska påföras en
1. certifierad avsändare eller tillfälligt certifierad  avsändare om förenklad administrativ referenskod eller  ersättningsdokument inte lämnats till föraren i den  utsträckning som följer av 1 kap. 6 §, eller
2. certifierad mottagare eller tillfälligt certifierad  mottagare om säkerhet inte ställts för varorna i den  utsträckning som följer av 1 kap. 6 §.
Transporttillägg ska påföras en
1. registrerad distansförsäljare eller tillfälligt registrerad  distansförsäljare som vid distansförsäljning inte ställt  säkerhet för varorna i den utsträckning som följer av 1 kap. 
6 §, eller
2. säljare som vid distansförsäljning av snus, tuggtobak eller  övrig tobak enligt 10 kap. 6 eller 7 § lagen (2022:155) om  tobaksskatt inte ställt säkerhet på föreskrivet sätt.
Lag (2022:167)
.
1 a §
Transporttillägg ska påföras en
1. avsändare av varor som omfattas av kravet på att flyttas  under förfarandet för beskattade varor om avsändaren inte har  anmält sig för registrering som certifierad avsändare eller  tillfälligt certifierad avsändare i avsändarmedlemsstaten,
2. mottagare av varor som omfattas av kravet på att flyttas  under förfarandet för beskattade varor om mottagaren inte har  anmält sig för registrering som certifierad mottagare eller  tillfälligt certifierad mottagare eller ställt säkerhet enligt 
4 d kap. 3-6 §§ lagen (1994:1776) om skatt på energi, 7 kap. 
5-8 §§ lagen (2022:155) om tobaksskatt eller 7 kap. 5-8 §§  lagen (2022:156) om alkoholskatt,
3. avsändare som avsänder varor genom distansförsäljning om  avsändaren inte har anmält sig för registrering som  tillfälligt registrerad distansförsäljare eller registrerad  distansförsäljare eller ställt säkerhet enligt 4 c kap. 2 och 
4 §§ lagen om skatt på energi, 6 kap. 2 och 4 §§ lagen om  tobaksskatt eller 6 kap. 2 och 4 §§ lagen om alkoholskatt,
4. mottagare som är skyldig att anmäla flyttning av varor vid  distansförsäljning enligt 4 c kap. 6 § lagen om skatt på  energi, 6 kap. 6 § lagen om tobaksskatt eller 6 kap. 6 § lagen  om alkoholskatt om mottagaren inte har anmält flyttningen,
5. skattskyldig för snus, tuggtobak och övrig tobak om den  skattskyldige inte har anmält flyttningen eller ställt  säkerhet enligt 10 kap. 11 § lagen om tobaksskatt, eller
6. skattskyldig enligt 5 kap. 16 § 2 lagen om skatt på energi  om den skattskyldige inte har anmält flyttningen eller ställt  säkerhet enligt 4 d kap. 13 § samma lag.
Lag (2022:167)
.
1 b §
Transporttillägg ska påföras en
1. förare som inte har med sig föreskriven administrativ  referenskod, eller ersättningsdokument vid flyttning av  punktskattepliktiga varor, eller
2. förare eller passagerare som transporterar varor enligt 
5 kap. 10 § tullbefogenhetslagen (2024:710) som inte har med  sig föreskriven förenklad administrativ referenskod eller  ersättningsdokument vid flyttning av punktskattepliktiga varor  som beskattats i ett annat EU-land.
Om det finns grund för att påföra såväl en förare som en  passagerare transporttillägg för samma varor, får  transporttillägg bara påföras passageraren.
Transporttillägg ska påföras den som äger eller, om en sådan  lokal är upplåten till någon annan, den som innehar  nyttjanderätt till en lokal där punktskattepliktiga varor  förvaras för på-, av- eller omlastning under en pågående  flyttning, om föreskriven förenklad administrativ referenskod  eller ersättningsdokument vid flyttning av punktskattepliktiga  varor som beskattats i ett annat EU-land inte tillhandahålls  vid transportkontrollen.
Lag (2024:735)
.
1 c §
Transporttillägget enligt 1-1 b §§ är fyrtio procent av  de punktskatter som belöper på eller kan antas belöpa på de  varor för vilka bestämmelserna inte följts.
Lag (2022:167)
.
2 §
Ett transporttillägg som beslutats enligt 1 § första  stycket 1 eller andra stycket 1 eller 1 b § ska undanröjas, om  den som beslutet gäller kommer in med föreskrivna dokument  inom en månad från dagen för beslutet.
Ett transporttillägg som påförts med stöd av 1 a § 4-6 ska  undanröjas om det i ett ärende eller mål om skatt enligt denna  lag, skatteförfarandelagen (2011:1244), lagen (1994:1776) om  skatt på energi, lagen (2022:155) om tobaksskatt eller lagen 
(2022:156) om alkoholskatt konstateras att den som påförts  tillägget inte är skattskyldig.
Lag (2022:167)
.
3 §
Den som påförts transporttillägg ska befrias från tillägget om det är uppenbart oskäligt att ta ut det.
Lag (2008:1321)
.
4 §
Bestämmelserna om undanröjande av och befrielse från transporttilllägg skall beaktas även om det inte har framställts något yrkande om detta.
Betalning av skatt m.m.
5 §
I ärenden och mål om skatt eller transporttillägg enligt denna lag gäller bestämmelserna i skatteförfarandelagen
(2011:1244) om
1. ersättning för kostnader för ombud, biträde eller utredning i 43 kap., 68 kap. 2 § och 71 kap. 4 §, samt
2. betalningssäkring i 46 kap., 68 kap. 1 §, 69 kap. 13-18 §§
och 71 kap. 1 §.
När Tullverket tillämpar bestämmelserna i första stycket ska vad som sägs i skatteförfarandelagen om Skatteverket i stället gälla Tullverket.
Lag (2011:1255)
.
5 a §
Frågor om betalningssäkring prövas av den förvaltningsrätt som är behörig enligt 46 kap. 19 §
skatteförfarandelagen (2011:1244) eller den förvaltningsrätt som är behörig att pröva ett överklagande av ett beslut om skatt eller det transporttillägg som betalningssäkringen gäller.
Lag (2011:1255)
.
6 §
Skatt och transporttillägg som beslutats med stöd av denna  lag ska betalas till Tullverket inom den tid som verket  bestämmer.
Om skatt eller transporttillägg inte betalas i rätt tid,  gäller bestämmelserna om kostnadsränta i 65 kap. 13 och 15 §§  skatteförfarandelagen (2011:1244).
I 9 c § andra stycket finns särskilda bestämmelser om  betalning av transporttillägg som Skatteverket beslutat om.
Lag (2022:167)
.
7 §
En skattskyldig kan av Tullverket få anstånd med att betala skatten eller transporttillägget om
1. ett beslut om skatt eller transporttillägg överklagats,
2. det allmänna ombudet hos Skatteverket ansökt om förhandsbesked enligt lagen (1998:189) om förhandsbesked i skattefrågor, eller
3. det i andra fall kan antas att skatten eller transporttillägget kommer att sättas ned.
Om anstånd medges, gäller bestämmelserna om kostnadsränta i 65 kap. 4 § första stycket och 7 § skatteförfarandelagen
(2011:1244).
Lag (2011:1255)
.
8 §
Om skatt eller transporttillägg som beslutats med stöd av denna lag ska återbetalas, ska ränta beräknas efter den räntesats som anges i 65 kap. 4 § tredje stycket skatteförfarandelagen (2011:1244). Ränta beräknas från den dag då skattebeloppet eller transporttillägget har betalats till och med den dag då det återbetalas.
Lag (2011:1255)
.
8 a §
I fråga om skatt och transporttillägg tillämpas bestämmelserna om ansvar för företrädare för juridisk person i 59 kap. 13, 14, 16, 17, 21, 26 och 27 §§, verkställighet i 68 kap. 1 § samt indrivning i 70 kap. skatteförfarandelagen
(2011:1244).
Lag (2011:1255)
.
8 b §
Tullverket beslutar om ansvar för delägare i handelsbolag enligt 2 kap. 20 § lagen (1980:1102) om handelsbolag och enkla bolag avseende skatt och transporttillägg enligt denna lag.
Om beslut enligt första stycket har fattats skall vad som sägs om skattskyldig och den som är skyldig att betala transporttillägg gälla ansvarig delägare och vad som sägs om skatt och transporttillägg gälla för belopp som delägare är betalningsskyldig för.
Lag (2002:426)
.
Förverkande
9 §
Frågor om förverkande prövas av allmän  förvaltningsdomstol på ansökan av Tullverket om inte annat  följer av 9 a §.
En ansökan enligt första stycket ska prövas av den  förvaltningsrätt inom vars domkrets omhändertagandet av  egendomen verkställdes.
Lag (2018:1888)
.
9 a §
Frågor om förverkande enligt 2 kap. 5-7 och 14 §§ första  stycket 1 får prövas av en tullåklagare eller annan särskilt  förordnad tulltjänsteman om värdet av det som ska förverkas  uppgår till mindre än det prisbasbelopp enligt 2 kap. 6 och 
7 §§ socialförsäkringsbalken som gällde då omhändertagandet  verkställdes och det är uppenbart att förutsättningarna för  ett förverkande är uppfyllda.
Första stycket gäller inte om det i ärendet finns anledning  att anta att någon innehar en särskild rätt till egendomen.
Lag (2024:735)
.
9 b §
I ett ärende om förverkande enligt 9 a § tillämpas  bestämmelserna i 18 § och 19 § första stycket.
Ett beslut om förverkande ska meddelas skriftligen.
Ägaren till egendomen eller den som senast innehade varorna  får inom en månad från det att han eller hon fick del av  förverkandebeslutet anmäla missnöje med det till Tullverket.  Anmäls missnöje, ska beslutet om förverkande inte längre  gälla.
Om Tullverket inte häver omhändertagandet, ska Tullverket  ansöka om förverkande hos allmän förvaltningsdomstol. Har  ansökan inte gjorts inom en månad från det att anmälan kom in,  ska omhändertagandet anses hävt om inte 5 kap. 24 eller 25 §  tullbefogenhetslagen (2024:710) är tillämplig.
Lag (2024:735)
.
Vissa förfarandefrågor
9 c §
Skatteverket beslutar om transporttillägg avseende den  som är skattskyldig för bränsle till följd av bestämmelsen i 
2 kap. 12 § andra stycket lagen (1994:1776) om skatt på  energi.
Om Skatteverket beslutar om transporttillägg, gäller  bestämmelserna i skatteförfarandelagen (2011:1244) om
1. betalning och återbetalning av avgift i 61-65 kap.,
2. omprövning och överklagande av beslut om skattetillägg i 66  och 67 kap.,
3. verkställighet i 68 kap. 1 §, och
4. indrivning i 70 kap.
Vid tillämpningen av andra stycket 2 avses med beskattningsår  det kalenderår då den omständighet som utgör grund för att ta  ut transporttillägg inträffade.
Lag (2022:167)
.
10 §
Övriga beslut enligt 1-4 kap. fattas av Tullverket.
Lag (2013:1077)
.
11 §
Har upphävts genom
lag (2024:735)
.
12 §
Har upphävts genom
lag (2024:735)
.
13 §
Har upphävts genom
lag (2024:735)
.
Överklagande
14 §
Beslut enligt 4 kap. 9 a § får inte överklagas. Andra  beslut enligt 1-4 kap. får överklagas till allmän  förvaltningsdomstol.
Talan mot beslut enligt 2 kap. 12 § första stycket får föras  även av mottagaren av varan.
Skatteverket får överklaga beslut enligt denna lag som fattats  av Tullverket.
Lag (2024:735)
.
14 a §
Om Tullverket har beslutat om ansvar enligt 2 kap. 2 §  andra stycket, får den som gjorts ansvarig överklaga det  beslut om skatt enligt 2 kap. 2 § första stycket som omfattas  av beslutet om ansvar. Överklagandet ska göras inom den tid  och på det sätt som gäller för den som beslutet om skatt  avser.
Lag (2024:735)
.
15 §
Skatteverket får från Tullverket ta över uppgiften att i allmän förvaltningsdomstol föra det allmännas talan i ett visst ärende eller en viss grupp av ärenden.
Lag (2003:722)
.
16 §
Skatteverket för det allmännas talan i Högsta förvaltningsdomstolen.
Lag (2010:1487)
.
Handläggningen i domstol
17 §
Mål om förverkande ska handläggas skyndsamt.
Lag (2024:735)
.
18 §
I mål om förverkande av egendom skall, om ägaren till egendomen inte är känd eller saknar känt hemvist, den som senast innehade varorna anses vara motpart vid handläggningen i domstol i stället för ägaren till egendomen.
Ägare till egendom får överta talan som förs av den som anses vara motpart enligt första stycket.
19 §
I mål om förverkande av egendom skall förvaltningsrätten, om ägaren är okänd eller saknar känt hemvist, utfärda ett föreläggande i Post och Inrikes Tidningar och andra lämpliga tidningar att ägaren skall ge sig till känna senast två månader efter föreläggandet, vid påföljd att frågan annars kan avgöras.
Föreläggandet skall innehålla uppgifter om egendomen och om de förhållanden under vilka den omhändertagits samt övriga omständigheter som kan vara av betydelse för att identifiera egendomen.
Ett föreläggande som avses i första stycket skall även utfärdas, om det finns anledning att anta att någon innehar särskild rätt till egendomen men denne är okänd eller saknar känt hemvist.
Lag (2009:829)
.
20 §
Vid handläggning av frågor om förverkande och  transporttillägg i förvaltningsrätt eller kammarrätt ska  muntlig förhandling hållas, om en enskild part begär det.  Muntlig förhandling behöver dock inte hållas om det är  uppenbart obehövligt. En enskild part ska upplysas om rätten  till muntlig förhandling.
Lag (2024:735)
.
5 kap. Straff
1 §
Den som uppsåtligen i strid med 1 kap. 6 §
1. förflyttar punktskattepliktiga varor inom Sverige,
2. för in punktskattepliktiga varor till Sverige från ett  område som tillhör Europeiska unionens punktskatteområde,  eller
3. för ut punktskattepliktiga varor från Sverige
och därigenom ger upphov till fara för att en myndighets  kontrollverksamhet med avseende på varuförflyttningen  allvarligt försvåras döms, om inte gärningen är belagd med  straff i lagen (2000:1225) om straff för smuggling, för  olovlig förflyttning av punktskattepliktiga varor till  fängelse i högst två år eller, om brottet är grovt, till  fängelse i lägst sex månader och högst fyra år. Om brottet är  att anse som ringa döms till böter.
Den som till Tullverket frivilligt anmäler varor som  förflyttas i strid med 1 kap. 6 § för kontroll enligt 5 kap.  eller 6 kap. 5 eller 7 § tullbefogenhetslagen (2024:710) ska  inte dömas till ansvar enligt första stycket.
Lag (2024:735)
.
2 §
Den som uppsåtligen emballerar, transporterar, förvarar,  döljer, bearbetar, förvärvar eller överlåter  punktskattepliktiga varor som varit föremål för brott som  avses i 2-4 §§ skattebrottslagen (1971:69) döms, om brottet  rör skatt enligt lagen (1994:1776) om skatt på energi, lagen 
(2022:155) om tobaksskatt eller lagen (2022:156) om  alkoholskatt för olovlig befattning med punktskattepliktiga  varor till böter eller fängelse i högst två år. Detta gäller  dock inte om ansvar kan utdömas enligt 1 § eller lagen 
(2000:1225) om straff för smuggling.
Om gärningsmannen inte inser men har skälig anledning att anta  att de punktskattepliktiga varorna varit föremål för brott,  döms till böter.
Om gärningen är ringa, ska den inte medföra ansvar enligt  första eller andra stycket.
Lag (2024:735)
.
3 §
Om brott som avses i 2 § första stycket är att anse som  grovt, döms för grov olovlig befattning med  punktskattepliktiga varor till fängelse i lägst sex månader  och högst fyra år.
Vid bedömningen av om brottet är grovt ska det särskilt  beaktas om gärningen ingått som ett led i en brottslighet som  utövats systematiskt eller i större omfattning, om gärningen  avsett befattning med varor som varit föremål för brott  varigenom skatt eller avgift till mycket betydande belopp har  undandragits det allmänna eller felaktigt återbetalats eller  tillgodoräknats någon.
Lag (2025:643)
.
4 §
För förberedelse till olovlig förflyttning av punktskattepliktiga varor som är att anse som grovt brott samt för försök, förberedelse och stämpling till grov olovlig befattning med punktskattepliktiga varor döms till ansvar enligt 23 kap. brottsbalken.
Lag (2024:735)
.
5 §
Vid brott enligt 1-4 §§ ska bestämmelserna om förverkande  i 16-18 §§ lagen (2000:1225) om straff för smuggling  tillämpas.
Lag (2024:735)
.
6 §
Olovlig förflyttning av punktskattepliktiga varor får åtalas av åklagare endast om åtal är påkallat från allmän synpunkt.
Vad som sägs i första stycket gäller även talan om förverkande enligt 5 §.
Lag (2002:883)
.
6 kap. Kontroll av upplagshavare inom uppskovsförfarandet
Punktskattebesök
1 §
Skatteverket får besluta om punktskattebesök för att  kontrollera att den som är godkänd upplagshavare enligt 4 kap. 
1 § lagen (1994:1776) om skatt på energi, 3 kap. 2 § lagen 
(2022:155) om tobaksskatt eller 3 kap. 2 § lagen (2022:156) om  alkoholskatt
1. har ställt säkerhet enligt 4 kap. 6 § lagen om skatt på  energi, 3 kap. 7 § lagen om tobaksskatt eller 3 kap. 8 § lagen  om alkoholskatt,
2. hanterar mottagna varor som flyttas under  uppskovsförfarandet enligt 4 kap. 4 § lagen om skatt på  energi, 3 kap. 5 § lagen om tobaksskatt eller 3 kap. 5 § lagen  om alkoholskatt,
3. avsänder varor under uppskovsförfarandet enligt vad som  angetts i elektroniska administrativa dokument eller  ersättningsdokument, och
4. för varje skatteupplag löpande bokför varurörelser som rör  skattepliktiga varor (lagerbokföring) enligt 4 kap. 3 § lagen  om skatt på energi, 3 kap. 4 § lagen om tobaksskatt eller 
3 kap. 4 § lagen om alkoholskatt.
Lag (2022:167)
.
2 §
Punktskattebesök får genomföras i skatteupplag. Om en upplagshavares lagerbokföring kan antas förvaras i en annan verksamhetslokal än upplagshavarens skatteupplag, får punktskattebesök genomföras även där.
Lag (2013:1077)
.
Punktskattebesök i skatteupplag
3 §
Skatteverket får vid punktskattebesök i skatteupplag
1. granska och ta prov på varor som befinner sig i skatteupplaget och inventera lagret,
2. kontrollera att det finns lagerbokföring enligt 1 § 4 och granska dess innehåll, och
3. undersöka lådor, behållare, containrar och andra liknande utrymmen där punktskattepliktiga varor kan antas förvaras.
Om Skatteverket vid besöket påträffar lagerbokföring för något annat av upplagshavarens skatteupplag, får även denna granskas.
Lag (2014:1509)
.
4 §
Upplagshavaren ska skyndsamt
1. lämna Skatteverket tillträde till skatteupplaget,
2. ge Skatteverket möjlighet att granska och ta prov på varorna och inventera lagret, och
3. på begäran tillhandahålla lagerbokföringen.
Lag (2013:1077)
.
5 §
Upplagshavaren ska på begäran ge Skatteverket tillfälle att använda tekniska hjälpmedel för att granska lagerbokföring, om lagerbokföringen kan uppfattas endast med sådana hjälpmedel.
Första stycket gäller inte, om
1. upplagshavaren tillhandahåller en kopia av lagerbokföringen, och
2. lagerbokföringen utan svårighet kan granskas med tekniska hjälpmedel som Skatteverket har tillgång till.
I det fall som avses i andra stycket ska upplagshavaren ge Skatteverket möjlighet att kontrollera att kopian stämmer överens med den upptagning som finns hos upplagshavaren.
Vid granskning enligt första stycket eller kontroll enligt tredje stycket får bara de tekniska hjälpmedel och sökbegrepp användas som behövs för att tillgodose syftet med kontrollen.
Granskningen får inte verkställas via telenät.
Lag (2013:1077)
.
Punktskattebesök i andra verksamhetslokaler där lagerbokföring kan antas förvaras
6 §
Skatteverket får vid punktskattebesök i någon annan verksamhetslokal än upplagshavarens skatteupplag där dennes lagerbokföring kan antas förvaras endast kontrollera att det finns lagerbokföring enligt 1 § 4 och granska dess innehåll.
Lag (2014:1509)
.
7 §
Upplagshavaren ska skyndsamt lämna Skatteverket tillträde till verksamhetslokalen och ge Skatteverket möjlighet att granska lagerbokföringen.
Vad som sägs i 5 § ska gälla även vid granskning av lagerbokföring enligt 6 §.
Lag (2013:1077)
.
Gemensamma bestämmelser
8 §
Skatteverket får förelägga den som inte fullgör sina skyldigheter enligt 4, 5 eller 7 § att fullgöra dem.
Föreläggandet får förenas med vite.
Ett föreläggande får dock inte förenas med vite, om
1. det finns anledning att anta att den som ska föreläggas har begått en gärning som är straffbelagd eller kan leda till skattetillägg, och
2. föreläggandet avser utredning av en fråga som har samband med den misstänkta gärningen.
Om den som ska föreläggas är en juridisk person, gäller andra stycket även ställföreträdare för den juridiska personen.
Frågor om utdömande av vite prövas av den förvaltningsrätt som är behörig att pröva ett överklagande av den som föreläggandet gäller när ansökan om utdömande görs.
Lag (2013:1077)
.
9 §
Ett beslut om punktskattebesök ska innehålla
1. uppgift om vilken upplagshavare som ska kontrolleras,
2. uppgift om var punktskattebesök ska göras, och
3. uppgift om möjligheten att undanta handlingar från kontroll.
Lag (2013:1077)
.
10 §
Den som enligt ett beslut om punktskattebesök ska kontrolleras ska underrättas om beslutet innan besöket verkställs. Underrättelsen får ske i samband med besöket, om kontrollen skulle förlora sin betydelse om den som ska kontrolleras underrättades i förväg.
Lag (2013:1077)
.
11 §
Punktskattebesök ska genomföras på ett sådant sätt att verksamheten inte hindras i onödan.
Punktskattebesök får inte genomföras i bostäder.
Lag (2013:1077)
.
12 §
Bestämmelserna i 47 kap. 2 och 3 §§, 4 § andra stycket och 5-7 §§ skatteförfarandelagen (2011:1244) ska gälla i tillämpliga delar vid kontroll enligt detta kapitel.
Beslut om undantag av handling från kontroll fattas av den förvaltningsrätt som är behörig att pröva ett överklagande av den som begär undantag när begäran görs.
Lag (2013:1077)
.
13 §
Beslut enligt detta kapitel fattas av Skatteverket.
Beslut om punktskattebesök och föreläggande utan vite får inte överklagas. Övriga beslut enligt detta kapitel får överklagas till allmän förvaltningsdomstol.
Lag (2013:1077)
.
Övergångsbestämmelser
1998:506
Denna lag träder i kraft den 1 juli 1998 då lagen (1996:598) om kontroll av yrkesmässiga vägtransporter av mineraloljeprodukter, alkohol och tobak upphör att gälla. Den upphävda lagen gäller dock fortfarande i fråga om förhållanden som hänför sig till tiden före ikraftträdandet. Det som sägs i den upphävda lagen om Skattemyndigheten i Kopparbergs län skall intill utgången av år 1998 gälla Skattemyndigheten i Dalarnas län och för tid därefter Skattemyndigheten i Gävle
2002:426
Denna lag träder i kraft den 1 januari 2003. Äldre föreskrifter gäller fortfarande för förhållanden som hänför sig till tiden före ikraftträdandet.
2003:812
Denna lag träder i kraft den 1 januari 2004. Äldre föreskrifter gäller fortfarande för förhållanden som hänför sig till tiden före ikraftträdandet.
2006:1510
Denna lag träder i kraft den 1 januari 2007. Äldre bestämmelser gäller fortfarande för förhållanden som hänför sig till tiden före ikraftträdandet.
2008:1321
Denna lag träder i kraft den 1 januari 2009. Äldre bestämmelser gäller fortfarande för förhållanden som hänför sig till tiden före ikraftträdandet.
2009:1507
Denna lag träder i kraft den 1 april 2010. Äldre bestämmelser gäller fortfarande för förhållanden som hänför sig till tiden före ikraftträdandet.
2011:1255
1. Denna lag träder i kraft den 1 januari 2012.
2. Äldre bestämmelser gäller fortfarande för förhållanden som hänför sig till tiden före ikraftträdandet.
3. De nya bestämmelserna om ersättning för kostnader för ombud, biträde eller utredning i 4 kap. 5 § tillämpas på kostnader i ärenden och mål som inleds efter utgången av 2011.
4. Bestämmelserna om ränta i 4 kap. 6 § andra stycket, 7 §
andra stycket och 8 § tillämpas på ränta som hänför sig till tid från och med den 1 januari 2013. För ränta som hänför sig till tid dessförinnan gäller bestämmelserna om ränta i 19 kap.
skattebetalningslagen (1997:483).
2011:1292
Denna lag träder i kraft den 1 januari 2012. Äldre bestämmelser gäller fortfarande för förhållanden som hänför sig till tiden före ikraftträdandet.
2012:679
Denna lag träder i kraft den 1 januari 2013. Äldre bestämmelser gäller fortfarande för sådana transportkontroller som har beslutats före ikraftträdandet.
2013:959
Denna lag träder i kraft den 1 januari 2014. Äldre bestämmelser gäller fortfarande för förhållanden som hänför sig till tiden före ikraftträdandet.
2013:1076
Denna lag träder i kraft den 1 januari 2014 och tillämpas på varor som har förts in i Sverige från och med den 1 januari 2014.
2013:1077
Denna lag träder i kraft den 1 april 2014. Äldre bestämmelser gäller fortfarande för förhållanden som hänför sig till tiden före ikraftträdandet.
2014:1498
1. Denna lag träder i kraft den 1 januari 2015.
2. Äldre bestämmelser gäller fortfarande för förhållanden som hänför sig till tiden före ikraftträdandet.
2016:270
1. Denna lag träder i kraft den 1 maj 2016.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2016:1074
1. Denna lag träder i kraft den 1 januari 2017.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2017:1210
1. Denna lag träder i kraft den 1 januari 2018.
2. Bestämmelserna i 1 kap. 5 a och 6 §§ och 2 kap. 6 § i den  nya lydelsen tillämpas första gången på flyttningar som  påbörjas efter ikraftträdandet.
3. I övrigt gäller äldre bestämmelser fortfarande för  förhållanden som hänför sig till tiden före  ikraftträdandet.
2018:1888
1. Denna lag träder i kraft den 1 januari 2019.
2. Äldre bestämmelser gäller fortfarande för flyttningar av  punktskattepliktiga varor som påbörjats före  ikraftträdandet.
2021:428
1. Denna lag träder i kraft den 1 augusti 2021.
2. Lagen tillämpas första gången på flyttningar av snus,  tuggtobak och övrig tobak som påbörjas efter ikraftträdandet.
2022:167
1. Denna lag träder i kraft den 13 februari 2023.
2. Bestämmelserna i 4 kap. 1 § i den nya lydelsen och 4 kap. 
1 a-1 c §§ tillämpas första gången på flyttningar av  punktskattepliktiga varor som påbörjas efter ikraftträdandet.
3. Om en flyttning av beskattade varor från ett annat EU-land  har påbörjats före ikraftträdandet och varan förs in eller tas  emot senast den 31 december 2023 gäller 1 kap. 4, 5 a och 
6 §§, 2 kap. 2 och 6 §§, 4 kap. 1 och 2 §§ och 5 kap. 4 § i  den äldre lydelsen.
4. Om en flyttning av varor genom distansförsäljning har  påbörjats före ikraftträdandet gäller 1 kap. 4, 5 a och 6 §§  och 4 kap. 1 och 2 §§ i den äldre lydelsen.
5. Om en flyttning under uppskovsförfarandet eller en  flyttning av snus, tuggtobak eller övrig tobak har påbörjats  före ikraftträdandet gäller 4 kap. 1 och 2 §§ i den äldre  lydelsen.
6. I övrigt gäller äldre bestämmelser fortfarande för  förhållanden som hänför sig till tiden före ikraftträdandet.
2022:1787
1. Denna lag träder i kraft den 1 januari 2023.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2022:1788
1. Denna lag träder i kraft den 1 januari 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2024:495
1. Denna lag träder i kraft den 1 november 2024.
2. Äldre bestämmelser gäller fortfarande för förhållanden som  hänför sig till tiden före ikraftträdandet.
2024:735
1. Denna lag träder i kraft den 7 november 2024.
2. Äldre bestämmelser gäller fortfarande för beslut som har  fattats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.