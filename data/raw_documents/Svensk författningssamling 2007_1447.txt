Title: Förordning (2007:1447) med instruktion för Riksgäldskontoret
SFS Number: Svensk författningssamling 2007:1447
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071447-med-instruktion-for_sfs-2007-1447/
Source Link: http://rkrattsbaser.gov.se/sfst?bet=2007:1447
Amendment Register Link: http://rkrattsbaser.gov.se/sfsr?bet=2007:1447
Ministry/Authority: Finansdepartementet FMA FPM
Issued: 2007-12-20
Metadata: {"Utfärdad": "2007-12-20", "Ändrad": "t.o.m. SFS 2023:465"}

==================================================

Förordning (2007:1447) med instruktion för Riksgäldskontoret
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1447
Departement/myndighet
:   
Finansdepartementet FMA FPM
Utfärdad
:   
2007-12-20
Ändrad
:   
t.o.m. SFS 2023:465
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Riksgäldskontoret är statens centrala finansförvaltning.
Myndigheten är också
1. garantimyndighet enligt
a) lagen (1995:1571) om insättningsgaranti, och
b) lagen (1999:158) om investerarskydd,
2. stödmyndighet enligt
a) lagen (2015:1017) om förebyggande statligt stöd till  kreditinstitut och om stabilitetsfonden, och
b) lagen (2022:739) med kompletterande bestämmelser till EU:s  förordning om återhämtning och resolution av centrala  motparter, samt
3. beredskapsmyndighet enligt förordningen (2022:524) om  statliga myndigheters beredskap.
Av 1 kap. 3 § lagen (2015:1016) om resolution framgår det att  Riksgäldskontoret är resolutionsmyndighet för kreditinstitut,  värdepappersbolag och vissa andra företag.
Av 1 kap. 2 § lagen med kompletterande bestämmelser till EU:s  förordning om återhämtning och resolution av centrala  motparter framgår det att Riksgäldskontoret är  resolutionsmyndighet för centrala motparter.
Förordning (2022:752).
2 §
Myndigheten har till uppgift att
1. efter regeringens beslut, utan att tjänsterna  subventioneras, tillhandahålla utlåning till och ta emot  medel på konto från i första hand statliga myndigheter,
2. ansvara för den statliga betalningsmodellen inklusive  statens centralkonto,
3. ta upp och förvalta lån till staten enligt budgetlagen 
(2011:203),
4. ställa ut och förvalta statliga lån och garantier enligt  förordningen (2011:211) om utlåning och garantier, och
5. handlägga Sveriges lån till andra stater som riksdagen  bemyndigat regeringen att besluta om. Förordning (2017:716).
2 a §
Myndigheten får ta till vara möjligheten att bedriva tjänsteexport som är direkt kopplad till myndighetens kärnverksamhet och som ligger inom ramen för det uppdrag som anges i denna instruktion eller i någon annan förordning.
Förordning (2011:1500).
2 b §
Myndigheten får utföra uppdrag åt andra statliga myndigheter inom garanti- och utlåningsverksamheten.
Förordning (2014:1393).
3 §
Myndigheten ska särskilt
1. regelbundet besluta statslåneräntan som den genomsnittliga  marknadsräntan på statsobligationer med en återstående löptid  på minst fem år,
2. senast den 1 november varje år besluta statens  utlåningsränta och statens avkastningsränta som den  genomsnittliga marknadsräntan under de tre närmast föregående  åren, varvid marknadsräntan är räntan på nominella  statsobligationer med en återstående löptid på 4-6 år med  tillägg av 0,25 procentenheter för förvaltningskostnader m.m.,
3. lämna Spelinspektionen de uppgifter som Spelinspektionen  behöver för sin kontroll och tillsyn över den  utlottningsverksamhet som Riksgäldskontoret utför inom ramen  för svenska statens premieobligationslån, och
4. ansvara för officiell statistik enligt förordningen 
(2001:100) om den officiella statistiken.
Myndigheten ska, mot bakgrund av sina uppgifter enligt 1 § som  garantimyndighet och stödmyndighet, delta i utredning och  planering av stödverksamhet i frågor som rör bank- och  kreditväsendet och centrala motparter.
Myndigheten ska bistå regeringen med nödvändiga analyser och  utredningar för att fullgöra uppdraget enligt lagen 
(2015:1017) om förebyggande statligt stöd till kreditinstitut  och om stabilitetsfonden och lagen (2022:739) med  kompletterande bestämmelser till EU:s förordning om  återhämtning och resolution av centrala motparter samt även i  övrigt biträda regeringen med utredningar, analyser och  yttranden.
Myndigheten ska i sin balansräkning särredovisa den del av  statsskulden som ligger inom myndighetens  statsskuldsförvaltning. Statsskulden ska redovisas som statens  andel av den offentliga sektorns bruttoskuld enligt rådets  förordning (EG) nr 479/2009 av den 25 maj 2009 om  tillämpningen av protokollet om förfarandet vid alltför stora  underskott som är fogat till fördraget om upprättandet av  Europeiska gemenskapen. Tillgångarna och skulderna inom  statsskuldsförvaltningen ska redovisas på samma sätt.
Förordning (2022:748).
3 a §
Myndigheten ansvarar för finansieringsfrågor enligt förordningen (2017:1179) om finansiering av kärntekniska restprodukter.
Myndigheten ska hålla Kärnavfallsfonden informerad om storleken på de in- och utbetalningar av fondmedel som planeras och prognostiseras för varje reaktorinnehavare och annan tillståndshavare samt om myndighetens verksamhet på finansieringsområdet i övrigt på ett sådant sätt att Kärnavfallsfonden kan fullgöra sina uppgifter.
Förordning (2023:71).
3 b §
Myndigheten ska förvalta svenska statens garantiåtagande  enligt deltagaravtalet av den 24 augusti 2020, mellan Sverige  och Europeiska investeringsbanken (EIB), och garantiavtalet av  den 24 augusti 2020, mellan EIB och deltagande länder, om en  garantifond för stöd till i första hand företag i ekonomiska  svårigheter orsakade av utbrottet av covid-19.
Om EIB begär att svenska staten ska infria garantiåtagandet,  ska myndigheten hantera infriandet. Detsamma gäller om EIB  begär att svenska staten ska infria ett åtagande enligt  punkterna 10 a och 10 b i det deltagaravtal som avses i första  stycket. Förordning (2023:71).
3 c §
Myndigheten ska förvalta svenska statens garantiåtagande  enligt avtalet av den 18 september 2020, mellan Sverige och  Europeiska kommissionen, om en garanti för ett europeiskt  instrument för tillfälligt stöd för att minska risken för  arbetslöshet i en krissituation till följd av utbrottet av  covid-19 (SURE).
Om Europeiska kommissionen begär att svenska staten ska infria  garantiåtagandet, ska myndigheten hantera infriandet.
Förordning (2023:71).
4 §
Myndigheten ska ha
1. en beskrivning av de huvudsakliga risker som är förenade med verksamheten och hur dessa risker ska hanteras, och
2. interna instruktioner för hantering av de risker som anges i 1.
Myndigheten ska fortlöpande se över beskrivningen och instruktionerna och följa upp hur instruktionerna följs.
Internationella överenskommelser
4 a §
Myndigheten får ingå sådana internationella  överenskommelser som följer av artikel 14.5 i  Europaparlamentets och rådets direktiv 2014/49/EU av den 16  april 2014 om insättningsgarantisystem, i den ursprungliga  lydelsen. Detta gäller dock inte om överenskommelsen kräver  riksdagens eller Utrikesnämndens medverkan.
Förordning (2016:630).
Medelsförvaltning m.m.
5 §
Myndigheten ska placera sina medel, i den utsträckning de  inte behöver användas till utbetalningar, på konto i  Riksbanken, en bank eller ett kreditmarknadsföretag eller i  statspapper eller andra skuldförbindelser med låg kreditrisk.  Placeringar får ske i utlandet och i utländsk valuta.
För avgifter och andra medel som myndigheten förvaltar i  egenskap av garantimyndighet finns särskilda bestämmelser i 
15 § lagen (1995:1571) om insättningsgaranti och 31 § lagen 
(1999:158) om investerarskydd.
För medel och andra tillgångar som myndigheten förvaltar  enligt lagen (2015:1016) om resolution finns särskilda  bestämmelser i 27 kap. 2 § andra stycket den lagen.
För ersättningar och andra medel som myndigheten förvaltar i  egenskap av stödmyndighet finns särskilda bestämmelser i 
3 kap. 1 § första stycket lagen (2015:1017) om förebyggande  statligt stöd till kreditinstitut och om stabilitetsfonden.
Förordning (2022:748).
6 §
Myndighetens hantering av växlingar mellan svensk och utländsk valuta ska präglas av förutsägbarhet och tydlighet.
7 §
Myndigheten ska täcka de underskott som kan uppstå på statens centralkonto.
8 §
Myndigheten får i ett enskilt fall besluta att obligationer och räntekuponger samt utbetalning av vinster på premieobligationslån får lösas in, även om betalningsrätten är preskriberad.
9 §
Om det finns särskilda skäl, får myndigheten helt eller delvis i ett enskilt fall besluta att efterskänka sådana fordringar som förvaltas av myndigheten.
10 §
Avgifter och andra medel som betalas till myndigheten avseende insättningsgarantin och investerarskyddet ska redovisas under en inkomsttitel på statsbudgeten med ett belopp motsvarande myndighetens kostnader för förvaltning av dessa ersättningssystem.
Samverkan m.m.
11 §
Myndigheten ska samverka med
1. Konjunkturinstitutet och Ekonomistyrningsverket i fråga om  myndighetens prognoser över statens lånebehov,
2. behöriga myndigheter och företrädare för system för  insättningsgaranti, system för investerarskydd eller andra  motsvarande ersättningssystem i andra länder,
3. Styrelsen för internationellt utvecklingssamarbete (Sida),  Exportkreditnämnden, Centrala studiestödsnämnden, Boverket och  övriga berörda myndigheter vid framtagande av den samlade  riskanalysen enligt 26 f § 2, och
4. Utbetalningsmyndigheten i fråga om betalningar som  administreras via systemet med transaktionskonto.
Förordning (2023:465).
12 §
Myndigheten ska samråda med
1. Riksbanken i frågor om de delar av upplåningsverksamheten  som kan antas vara av större penningpolitisk betydelse,
2. Finansinspektionen i de frågor om insättningsgarantin och  investerarskyddet som berör inspektionen, och
3. Finansinspektionen, Konkurrensverket eller Riksbanken i  frågor om förebyggande statligt stöd till kreditinstitut.
Vid samråd enligt första stycket 2 eller 3 ska myndigheten  lämna Finansinspektionen, Konkurrensverket eller Riksbanken  de uppgifter som dessa myndigheter behöver.  Förordning (2015:1039).
Ledning
13 §
Myndigheten leds av en styrelse.
14 §
Styrelsen ska bestå av högst nio ledamöter.
Förordning (2008:1257).
Styrelsens ansvar
15 §
Förutom att besluta i de ärenden som anges i 4 §  myndighetsförordningen (2007:515) ska styrelsen besluta om
1. viktigare frågor enligt 8 och 9 §§,
2. underlag för utvärdering enligt 26 f § 1,
3. förslag till riktlinjer enligt 26 f § 4,
4. principer för hur de av regeringen fastställda  riktlinjerna för förvaltningen av statens skuld ska  genomföras, och
5. ramar och riktlinjer för hantering av de risker som är  förenade med verksamheten. Förordning (2017:716).
Resolutionsdelegationen
16 §
Inom myndigheten ska det finnas ett särskilt  beslutsorgan för resolution, resolutionsdelegationen.
Resolutionsdelegationen ansvarar för sina beslut.
Förordning (2015:1039).
17 §
Resolutionsdelegationen ska besluta i frågor som  Riksgäldskontoret ska pröva enligt lagen (2015:1016) om  resolution, Europaparlamentets och rådets förordning (EU) 
2021/23 av den 16 december 2020 om en ram för återhämtning och  resolution av centrala motparter och om ändring av  förordningarna (EU) nr 1095/2010, (EU) nr 648/2012, (EU) nr 
600/2014, (EU) nr 806/2014 och (EU) 2015/2365 samt direktiven 
2002/47/EG, 2004/25/EG, 2007/36/EG, 2014/59/EU och (EU) 
2017/1132 och lagen (2022:739) med kompletterande bestämmelser  till EU:s förordning om återhämtning och resolution av  centrala motparter, om frågorna
1. är av principiell karaktär eller större betydelse, eller
2. avser föreskrifter.
Resolutionsdelegationen ska även besluta i frågor som  Riksgäldskontoret ska pröva i egenskap av garantimyndighet  enligt lagen (1995:1571) om insättningsgaranti och lagen 
(1999:158) om investerarskydd eller stödmyndighet enligt lagen 
(2015:1017) om förebyggande statligt stöd till kreditinstitut  och om stabilitetsfonden och lagen med kompletterande  bestämmelser till EU:s förordning om återhämtning och  resolution av centrala motparter, om frågorna
1. är av principiell karaktär eller större betydelse, eller
2. avser föreskrifter.
Resolutionsdelegationen får även besluta i andra frågor som  Riksgäldskontoret ska pröva enligt de lagar och den EU-
förordning som anges i första och andra styckena.
Förordning (2022:748).
18 §
Resolutionsdelegationen ska bestå av myndighetschefen,  som är ordförande, och högst sex andra ledamöter som utses av  regeringen.
Regeringen utser vice ordförande i resolutionsdelegationen.
Resolutionsdelegationen är beslutsför när ordföranden eller  vice ordföranden och minst hälften av de andra ledamöterna är  närvarande. Förordning (2015:1039).
19 §
Myndighetens styrelse ansvarar inför regeringen för att  resolutionsdelegationen tilldelas medel och resurser i övrigt  för sin verksamhet, att den verksamheten bedrivs  författningsenligt och effektivt samt att den redovisas på  ett tillförlitligt sätt.
Resolutionsdelegationens verksamhet ska redovisas i  myndighetens årsredovisning. Förordning (2015:1039).
20 §
Har upphävts genom förordning (2008:1257).
Anställningar och uppdrag
21 §
Riksgäldsdirektören är myndighetschef.
22 §
Regeringen utser vice ordförande i myndighetens styrelse.
Förordning (2008:1257).
Delegering
23 §
Andra ärenden än de som avses i 15 § och 17 § första och  andra styckena denna förordning och 4 § myndighetsförordningen 
(2007:515) får avgöras av riksgäldsdirektören eller, om  styrelsen eller resolutionsdelegationen inte bestämt något  annat, av den som riksgäldsdirektören bestämmer.
Förordning (2022:748).
Bisysslor m.m.
24 §
Den som är ledamot i styrelsen eller  resolutionsdelegationen, eller är anställd hos myndigheten,  får inte utan tillstånd
1. vara ledamot eller suppleant i styrelsen för ett  finansinstitut eller ett företag som anges i 1 kap. 1 §  första stycket, 18 kap. 2 § eller 19 kap. 2 § lagen 
(2015:1016) om resolution, eller
2. vara anställd hos eller åta sig uppdrag för ett sådant  företag som avses i 1.
Tillstånd enligt första stycket meddelas av regeringen i  fråga om ledamot i styrelsen eller resolutionsdelegationen  och av myndigheten i fråga om andra anställda hos myndigheten  än riksgäldsdirektören. För ledamot i resolutionsdelegationen  får tillstånd enligt första stycket 1 dock inte ges i fråga  om ett kreditinstitut. För en sådan ledamot får tillstånd  enligt första stycket 2 i fråga om ett kreditinstitut ges  bara för uppdrag i institut som staten äger aktier i.
Ledamöterna i styrelsen och resolutionsdelegationen samt de  anställda som styrelsen bestämmer får inte utan tillstånd ha  del i ett kreditinstitut eller ha lån hos ett kreditinstitut.  Tillstånd meddelas av regeringen i fråga om ordföranden i  styrelsen, av respektive ordföranden i fråga om övriga  ledamöter i styrelsen och resolutionsdelegationen samt av  myndigheten i andra fall. Förordning (2015:1039).
Personalansvarsnämnd
25 §
Vid myndigheten ska det finnas en personalansvarsnämnd.
Tillämpligheten av vissa förordningar
26 §
Myndigheten ska tillämpa
1. personalföreträdarförordningen (1987:1101), och
2. internrevisionsförordningen (2006:1228).
26 a §
Myndigheten ska i verksamhet enligt 2 § inte tillämpa 7 § avgiftsförordningen (1992:191) om samråd med Ekonomistyrningsverket om avgifter. Förordning (2011:1500).
26 b §
Myndigheten ska i verksamhet enligt 1 § andra meningen inte tillämpa 10 § förordningen (2000:606) om myndigheters bokföring när det gäller periodisering av intäkter och kostnader för inbetalda och återbetalda avgifter för insättningsgarantin, investerarskyddet samt stabilitetsfonden. Förordning (2011:1500).
Avgifter
26 c §
Myndigheten ska ta ut avgifter för den verksamhet som anges i 2 a §, besluta om avgifternas storlek och disponera inkomsterna i verksamheten. Förordning (2011:1500).
26 d §
Myndigheten får ta ut avgifter för tjänster som utförs åt statliga myndigheter enligt 2 § 1 och besluta om avgifternas storlek. Förordning (2014:1393).
26 e §
Myndigheten får ta ut avgifter för uppdrag som utförs åt statliga myndigheter enligt 2 b §, besluta om avgifternas storlek och disponera inkomsterna i verksamheten.
Förordning (2014:1393).
Rapportering
26 f §
Myndigheten ska varje år rapportera till regeringen  enligt följande uppställning:
Myndigheten ska lämna				senast
1. underlag för utvärdering av förvaltningen  av statens skuld				22 februari
2. rapport innehållande en samlad riskanalys  av statens utställda garantier och utlåning  med kreditrisk					15 mars
3. särredovisning av lånen i 2 § 5 och  tillhörande intäkter och administrativa  kostnader					15 mars
4. förslag till riktlinjer för förvaltningen  av statens skuld 				1 oktober
5. underlag för fastställande av räntesats  och avgifter som ska gälla nästkommande  kalenderår för
a) studielån enligt 4 kap. 1 §  studiestödslagen (1999:1395), och
b) lån enligt 16 § förordningen (1990:1361)  om lån till hemutrustning för flyktingar  och vissa andra utlänningar.			15 november Förordning (2017:716).
26 g §
Myndigheten ska senast den 1 november vartannat år,  med början 2016, till regeringen lämna en redogörelse för de  samlade riskerna i den statliga betalningsmodellen.
Förordning (2015:1039).
Rätt att få upplysningar m.m.
27 §
Myndigheten har rätt att från andra myndigheter få den information som myndigheten behöver för sin verksamhet.
28 §
När myndigheten fattar sådana beslut som avses i 3 § andra stycket lagen (1995:1571) om insättningsgaranti samt 4 § tredje stycket, 5 § första stycket och 6 § första och andra styckena lagen (1999:158) om investerarskydd, ska den se till att den har rätt att få sådana uppgifter om institutet och dess verksamhet vid filialen som den behöver.
Rätt att meddela föreskrifter
29 §
Myndigheten får meddela föreskrifter om
1. inskrivning i statsskuldboken, och
2. avgiften enligt 29 § lagen (1999:158) om investerarskydd.
Ytterligare bestämmelser om myndighetens rätt att meddela  föreskrifter finns i
- 8 § förordningen (2011:834) om insättningsgaranti,
- 22 § förordningen (2015:1034) om resolution,
- 10 § förordningen (2015:1035) om förebyggande statligt stöd  till kreditinstitut och om stabilitetsfonden,
- 15 § förordningen (2017:170) om statliga myndigheters  betalningar och medelsförvaltning,
- 55 § förordningen (2017:1179) om finansiering av  kärntekniska restprodukter,
- 8 och 31 §§ förordningen (2021:1142) om ansvar och  ersättning vid radiologiska olyckor, och
- 11 § förordningen (2022:747) med kompletterande bestämmelser  till EU:s förordning om återhämtning och resolution av  centrala motparter.  Förordning (2022:748).
Undantag från myndighetsförordningen
30 §
Följande bestämmelser i myndighetsförordningen (2007:515)
ska inte tillämpas på myndigheten:
5 § om delegering, och
29 § om skyldighet att lämna en förteckning till Justitiekanslern över vissa ärenden som inte har avgjorts, när det gäller myndighetens verksamhet enligt 1 § första meningen i denna förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.