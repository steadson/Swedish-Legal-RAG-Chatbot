Title: Förordning (2015:566) om försöksverksamhet med lämplighetsbedömning vid antagning till lärar- och förskollärarutbildning
SFS Number: Svensk författningssamling 2015:566
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2015566-om-forsoksverksamhet-med_sfs-2015-566/
Source Link: http://rkrattsbaser.gov.se/sfst?bet=2015:566
Amendment Register Link: http://rkrattsbaser.gov.se/sfsr?bet=2015:566
Ministry/Authority: Utbildningsdepartementet
Issued: 2015-09-10
Metadata: {"Utfärdad": "2015-09-10"}

==================================================

Förordning (2015:566) om försöksverksamhet med lämplighetsbedömning vid antagning till lärar- och förskollärarutbildning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2015:566
Departement/myndighet
:   
Utbildningsdepartementet
Utfärdad
:   
2015-09-10
Tidsbestämd
: 
2017-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om  försöksverksamhet med lämplighetsbedömning vid antagning till  lärar- och förskollärarutbildning.
2 §
Förordningen gäller för antagning till lärar- och  förskollärarutbildning som påbörjas under tiden 1 augusti 
2016 - 31 december 2016 vid de universitet och högskolor som  efter ansökan har utsetts att delta i försöksverksamheten.
3 §
Med lärar- och förskollärarutbildning avses i denna  förordning sådan utbildning som leder till grundlärarexamen,  ämneslärarexamen och förskollärarexamen enligt bilaga 2 till  högskoleförordningen (1993:100). Ett deltagande universitet  eller en deltagande högskola får bestämma vilka utbildningar  som leder till någon av dessa examina som ska omfattas av  försöksverksamheten.
Tillämpliga bestämmelser i högskoleförordningen
4 §
Högskoleförordningen (1993:100) ska tillämpas på frågor  om tillträde till utbildning om inte något annat följer av  denna förordning.
Lämplighetsbedömning vid antagning
5 §
En bedömning av den sökandes lämplighet för lärar- eller  förskolläraryrket ska göras innan beslut fattas om antagning  till en utbildning som omfattas av denna förordning. Med  bedömning av lämplighet för lärar- eller förskolläraryrket  avses en bedömning av den sökandes lämplighet för den  kommande yrkesutövningen.
Universitets- och högskolerådet får meddela föreskrifter om  vad som avses med lämplighet för den kommande  yrkesutövningen.
Ett universitet eller en högskola får meddela föreskrifter om  hur lämplighetsbedömningar ska genomföras.
Grundläggande behörighet
6 §
Utöver de krav som framgår av 7 kap. 5 §  högskoleförordningen (1993:100) krävs att en sökande ska  bedömas vara lämplig för lärar- eller förskolläraryrket för  att ha grundläggande behörighet till utbildningen.
Ett universitet eller en högskola får meddela föreskrifter om  vilket resultat från en lämplighetsbedömning som krävs för  att en sökande ska bedömas vara lämplig enligt första  stycket.
Urval
7 §
Urvalsgrunder är
1. betyg i förening med resultat från lämplighetsbedömning,  och
2. resultat från högskoleprov i förening med resultat från  lämplighetsbedömning.
Ett universitet eller en högskola får meddela ytterligare  föreskrifter om platsfördelning och om  lämplighetsbedömningens betydelse för urvalet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.