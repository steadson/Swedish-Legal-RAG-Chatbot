Title: Förordning (1988:932) om statsbidrag till handikappanpassning 
av viss kollektivtrafik;
SFS Number: Svensk författningssamling 1988:932
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1988932-om-statsbidrag-till_sfs-1988-932/
Source Link: http://rkrattsbaser.gov.se/sfst?bet=1988:932
Amendment Register Link: http://rkrattsbaser.gov.se/sfsr?bet=1988:932
Ministry/Authority: Kommunikationsdepartementet
Issued: 1988-07-14
Metadata: {"Utfärdad": "1988-07-14"}

==================================================

Förordning (1988:932) om statsbidrag till handikappanpassning 
av viss kollektivtrafik;
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1988:932
Departement/myndighet
:   
Kommunikationsdepartementet
Utfärdad
:   
1988-07-14
Tidsbestämd
: 
1991-07-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Denna förordning innehåller bestämmelser om statsbidrag till  kommuner och huvudmän som anges i lagen (1978:438) om huvudmannaskap för  viss kollektiv persontrafik (trafikhuvudmän) för åtgärder som i särskild  mån underlättar för handikappade att använda kollektiva trafikmedel.
2 §
Bidrag lämnas för handikappanpassning av
1. bussar, loktågsvagnar, motorvagnar, tunnelbanevagnar och spårvagnar,
2. stationshus och andra terminalbyggnader samt sådana anläggningar i  anslutning till dessa som gör byggnaden lättare tillgänglig för  handikappade,
3. hållplatsanläggningar, däri inbegripet anläggande av fler hållplatser  på särskilda linjer.
3 §
Bidrag enligt 2 § 1 lämnas för åtgärder som innebär att fordonet får  en bättre tillgänglighet för handikappade än som följer av de  föreskrifter för samma slag av fordon som transportrådet före den 1  september 1988 har meddelat med stöd av 4 § förordningen (1980:398) om  handikappanpassad kollektivtrafik.
4 §
Bidrag enligt 2 § 2 lämnas för sådana åtgärder som går utöver de  krav i fråga om tillgänglighet som kan ställas med stöd av plan- och  bygglagen (1987:10).
5 §
Bidrag lämnas i mån av tillgång på anslagna medel med 50 procent av  kostnaderna för de bidragsberättigade åtgärderna. Bidrag lämnas dock  inte för åtgärder som har påbörjats före den 1 september 1988.
6 §
Ansökningar om bidrag prövas av länsstyrelsen i det län där kommunen  är belägen eller trafikhuvudmannen har sitt ansvarsområde.
7 §
Ansökan om bidrag skall vara skriftlig. Ansökningar avseende år 1989  skall ha kommit in till länsstyrelsen senast den 31 december 1988 och  ansökningar avseende de följande åren senast den 1 oktober året före det  år som bidraget avser.
8 §
Länsstyrelsen skall årligen på grundval av de inkomna ansökningarna  upprätta en plan över de investeringar som uppfyller förutsättningarna  för bidrag. I planen skall investeringarna tas upp efter  angelägenhetsgrad varvid det skall beaktas att kotnaderna för åtgärden  står i rimlig proportion till nyttan för handikappade.
9 §
Transportrådet fördelar anslagna medel mellan länsstyrelserna på  grundval av de upprättade planerna. Därefter fastställer länsstyrelserna  planen med hänsyn till medelstilldelningen.
10 §
Bidrag betalas ut av transportrådet. Hälften av bidraget betalas ut  när kommunen eller trafikhuvudmannen har anmält till länsstyrelsen att  arbetet påbörjats och hälften när anmälan skett om att arbetet  slutförts.
11 §
Länsstyrelsens beslut om att fastställa en plan får överklagas hos  transportrådet av kommunen och trafikhuvudmannen. Andra beslut enligt  denna förordning får inte överklagas.
12 §
Närmare föreskrifter om tillämpningen av denna förordning beslutas  av transportrådet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.