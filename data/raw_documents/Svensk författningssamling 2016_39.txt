Title: Förordning (2016:39) om mottagande av vissa nyanlända invandrare för bosättning
SFS Number: Svensk författningssamling 2016:39
URL: https://www.riksdagen.se/sv/dokument-och-lagar/dokument/svensk-forfattningssamling/forordning-201639-om-mottagande-av-vissa_sfs-2016-39/
Source Link: http://rkrattsbaser.gov.se/sfst?bet=2016:39
Amendment Register Link: http://rkrattsbaser.gov.se/sfsr?bet=2016:39
Ministry/Authority: Arbetsmarknadsdepartementet IU
Issued: 2016-02-04
Metadata: {"Utfärdad": "2016-02-04", "Ändrad": "t.o.m. SFS 2025:64"}

==================================================

Förordning (2016:39) om mottagande av vissa nyanlända invandrare för bosättning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:39
Departement/myndighet
:   
Arbetsmarknadsdepartementet IU
Utfärdad
:   
2016-02-04
Ändrad
:   
t.o.m. SFS 2025:64
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om mottagande  för bosättning av vissa nyanlända invandrare som omfattas av  lagen (2016:38) om mottagande av vissa nyanlända invandrare  för bosättning.
Förordningen är meddelad med stöd av 8 kap. 7 §  regeringsformen och 8 § lagen om mottagande av vissa  nyanlända invandrare för bosättning.
Mottagandebehov
2 §
Migrationsverket ska beräkna hur många nyanlända som har  behov av bosättning i en kommun under det kommande  kalenderåret (mottagandebehov). Migrationsverket ska göra en  ny beräkning av mottagandebehovet när det finns skäl för det.
Antalet nyanlända som ska omfattas av anvisningar till  kommuner
3 §
Av förordningen (2016:40) om fördelning av anvisningar  till kommuner framgår antalet nyanlända som ska omfattas av  anvisningar till kommuner under ett visst kalenderår.
Länstal och kommuntal
4 §    Fördelningen på länsnivå av antalet nyanlända som ska
omfattas av anvisningar under ett visst kalenderår (länstal)  framgår av förordningen (2016:40) om fördelning av  anvisningar till kommuner.
4 a §
När länstalen fastställs ska, utöver de kriterier som  anges i 7 § andra stycket lagen (2016:38) om mottagande av  vissa nyanlända invandrare för bosättning, hänsyn tas till  omfattningen av utlänningar som avses i 1 § första stycket 2  lagen (1994:137) om mottagande av asylsökande m.fl. som vistas  i kommunerna samt till att vissa anvisningar enligt 8 a §  andra stycket i första hand ska avse samma kommun som den  nyanlände bor i. Förordning (2024:319).
5 §
Länsstyrelsen ska på grundval av länstalen besluta om  fördelningen mellan kommuner inom länet av antalet nyanlända  som ska omfattas av anvisningar under ett visst kalenderår 
(kommuntal). Kommuntalen ska beslutas i förväg för ett  kalenderår i taget.
6 §
När kommuntalen beslutas får kommunernas förutsättningar  att tillhandahålla bostäder beaktas utöver de kriterier som  anges i 7 § andra stycket lagen (2016:38) om mottagande av  vissa nyanlända invandrare för bosättning och 4 a § denna  förordning. Förordning (2024:319).
7 §
Om länstalen revideras under innevarande kalenderår, får  även kommuntalen revideras. Kommuntalen får också revideras  under innevarande kalenderår efter överenskommelse mellan  kommuner inom länet eller närliggande kommuner, under  förutsättning att kommuntalen sammantaget inte blir lägre än  länstalet.
7 a §
Om länstalen sänks under innevarande kalenderår, får vid  fastställandet av nya länstal och kommuntal kommunernas  planering för ett tidigare beslutat högre mottagande beaktas  utöver de kriterier som anges i 7 § andra stycket lagen 
(2016:38) om mottagande av vissa nyanlända invandrare för  bosättning och 4 a § denna förordning. Förordning (2024:319).
Beslut om anvisning och mottagande i kommunen
8 §
Migrationsverket får inom ramen för kommuntalen besluta  om anvisning i enskilda fall enligt 5 § lagen (2016:38) om  mottagande av vissa nyanlända invandrare för bosättning.
8 a §
Om en nyanländ har ett uppehållstillstånd enligt 21 kap.  utlänningslagen (2005:716) som kan ligga till grund för  folkbokföring, ska beslutet om anvisning fattas så snart som  möjligt.
Om den nyanlände bor i ett boende som en kommun har ordnat  efter en anvisning enligt 3 § första stycket lagen (1994:137)  om mottagande av asylsökande m.fl., ska anvisningen i första  hand avse samma kommun. Detsamma gäller om den nyanlände bodde  i ett sådant boende vid den tidpunkt då personen upphörde att  omfattas av den lagen. Förordning (2024:319).
9 §
Ett beslut om anvisning ska omfatta en nyanländ och, i  förekommande fall, andra nyanlända som ingår i samma hushåll  oavsett om dessa omfattas av 11 § eller inte.
10 §
I beslutet om anvisning ska det anges när kommunen senast  ska ta emot en nyanländ för bosättning. Den tidpunkt för  kommunens mottagande som anges i beslutet om anvisning får  inte sättas senare än två månader från tidpunkten för  beslutet. Vid en anvisning som avser en nyanländ som har  beviljats uppehållstillstånd enligt 5 kap. 2 § utlänningslagen 
(2005:716) får Migrationsverket besluta om en längre  tidsfrist.
Om beslutet om anvisning avser en nyanländ som har beviljats  uppehållstillstånd enligt 21 kap. utlänningslagen, ska den  nyanlände i stället tas emot omgående efter den tidpunkt då  personen upphörde att omfattas av lagen (1994:137) om  mottagande av asylsökande m.fl. Förordning (2024:319).
10 a §
Om en anvisning avbryts på grund av att en nyanländ  inte utnyttjar anvisningen, får Migrationsverket senast under  det närmast följande kalenderåret besluta att, inom ramen för  samma kommuntal som det ursprungliga beslutet, ersätta  anvisningen med en anvisning som omfattar en annan  nyanländ. Förordning (2017:925).
Prioritering vid anvisningar
11 §
Anvisningar ska endast omfatta nyanlända som har  beviljats uppe-hållstillstånd enligt 21 kap. utlänningslagen 
(2005:716), övriga nyanlända som är registrerade och bor på  Migrationsverkets asylboenden och nyanlända som har beviljats  uppehållstillstånd enligt 5 kap. 2 § utlänningslagen.
I fråga om nyanlända som har beviljats uppehållstillstånd  enligt 21 kap. utlänningslagen krävs för anvisning dessutom  att de
1. är registrerade och bor på Migrationsverkets asylboenden,  eller var registrerade och bodde på ett sådant boende vid den  tidpunkt då de upphörde att omfattas av lagen (1994:137) om  mottagande av asylsökande m.fl., eller
2. bor i ett boende som en kommun har ordnat efter en  anvisning enligt 3 § första stycket lagen om mottagande av  asylsökande m.fl., eller bodde i ett sådant boende vid den  tidpunkt då de upphörde att omfattas av den lagen.
Förordning (2025:64).
Uppgiftsskyldighet
11 a §
Migrationsverket ska till den ansvariga myndigheten i  en anvisad kommun lämna de uppgifter om en nyanländ som  behövs för kommunens mottagande av den nyanlände.  Förordning (2017:598).
Anmälan av tillgängliga bostäder
12 §
En kommun får anmäla tillgängliga bostäder för nyanlända  till Migrationsverket. Länsstyrelsen ska föra dialog med  kommuner inom länet i syfte att främja att kommunerna  planerar för mottagandet av nyanlända för bosättning i  kommunen och anmäler tillgängliga bostäder för nyanlända.
Överklagande
13 §
Beslut enligt denna förordning får inte överklagas.
Övergångsbestämmelser
2016:39
1. Denna förordning träder i kraft den 1 mars 2016.
2. Genom förordningen upphävs förordningen (2010:408) om  mottagande för bosättning av vissa nyanlända invandrare.
3. Trots vad som anges i 5 § om vem som ska besluta kommuntal  och om när kommuntalen ska beslutas, framgår kommuntalen för 
2016 av förordningen (2016:40) om fördelning av anvisningar  till kommuner.
4. Trots vad som anges i 8 § om anvisande myndighet, gäller  följande för 2016:
Arbetsförmedlingen får inom ramen för kommuntalen besluta om  anvisning i enskilda fall enligt 5 § lagen (2016:38) om  mottagande av vissa nyanlända invandrare för bosättning, när  det gäller nyanlända som har rätt till en etableringsplan  enligt lagen (2010:197) om etableringsinsatser för vissa  nyanlända invandrare, om uppehållstillstånd har beviljats på  annan grund än enligt 5 kap. 2 § utlänningslagen (2005:716).  Beslut om anvisning får fattas även innan det är klarlagt att  en nyanländ har rätt till etableringsplan.
Migrationsverket får inom ramen för kommuntalen besluta om  anvisning i enskilda fall enligt 5 § lagen (2016:38) om  mottagande av vissa nyanlända invandrare för bosättning, när  det gäller nyanlända som har beviljats uppehållstillstånd  enligt 5 kap. 2 § utlänningslagen (2005:716) och nyanlända  som inte har rätt till en etableringsplan enligt lagen 
(2010:197) om etableringsinsatser för vissa nyanlända  invandrare.
5. För 2016 gäller följande:
Arbetsförmedlingen ska lämna följande uppgifter till  Migrationsverket avseende en nyanländ som omfattas av lagen 
(2016:38) och om mottagande av vissa nyanlända invandrare för  bosättning:
1. uppgift om att en nyanländ omfattas av ett beslut om  anvisning enligt lagen, namn- och person- eller  samordningsnummer, anvisad kommun, datum för beslutet och  datum för när kommunen senast ska ta emot den nyanlände för  bosättning, och
2. uppgift om att en nyanländ som omfattas av ett beslut om  anvisning har avböjt eller inte har kunnat utnyttja en  anvisning.
2024:319
1. Denna förordning träder i kraft den 17 juni 2024.
2. I fråga om nyanlända som har beviljats uppehållstillstånd  enligt 21 kap. utlänningslagen (2005:716) och som har upphört  att omfattas av lagen (1994:137) om mottagande av asylsökande  m.fl. före den 1 juni 2024 gäller 11 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.