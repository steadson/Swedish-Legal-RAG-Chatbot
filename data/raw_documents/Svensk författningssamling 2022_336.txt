Title: Förordning (2022:336) om energimätning i byggnader
SFS Number: Svensk författningssamling 2022:336
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022336-om-energimatning-i-byggnader_sfs-2022-336/
Source Link: http://rkrattsbaser.gov.se/sfst?bet=2022:336
Amendment Register Link: http://rkrattsbaser.gov.se/sfsr?bet=2022:336
Ministry/Authority: Klimat- och näringslivsdepartementet RSE
Issued: 2022-04-28
Metadata: {"Utfärdad": "2022-04-28"}

==================================================

Förordning (2022:336) om energimätning i byggnader
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:336
Departement/myndighet
:   
Klimat- och näringslivsdepartementet RSE
Utfärdad
:   
2022-04-28
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser
1 §
Denna förordning innehåller bestämmelser som ansluter till  lagen (2022:333) om energimätning i byggnader.
Förordningen är meddelad med stöd av
- 2 § andra stycket lagen (2022:333) om energimätning i  byggnader i fråga om 10 § 1,
- 5 § 1 samma lag i fråga om 6-8 §§ och 10 § 2-4,
- 5 § 2 samma lag i fråga om 6 och 7 §§,
- 5 § 3 samma lag i fråga om 10 § 5,
- 6 § andra stycket samma lag i fråga om 11 § första stycket,
- 6 § tredje stycket samma lag i fråga om 10 § 6, och
- 8 kap. 7 § regeringsformen i fråga om övriga bestämmelser.
2 §
Med flerbostadshus avses ett bostadshus med minst tre  bostadslägenheter. Bostäderna ska utgöra minst 50 procent av  arean.
3 §
Byggnadsnämnden är tillsynsmyndighet enligt lagen 
(2022:333) om energimätning i byggnader.
4 §
Boverket ska ge byggnadsnämnden tillsynsvägledning i  frågor som rör energimätning i byggnader.
5 §
I förordningen (1993:1066) om måttenheter, mätningar och  mätdon och förordningen (1994:99) om vatten- och värmemätare  finns bestämmelser om att Styrelsen för ackreditering och  teknisk kontroll får meddela föreskrifter om mätdon och att  styrelsen utövar tillsyn över att lagen (1992:1514) om  måttenheter, mätningar och mätdon samt föreskrifter meddelade  med stöd av lagen följs.
Krav på installation av system för individuell mätning av  värme och tappvarmvatten för hushållsbruk i befintliga  byggnader
6 §
Mätare för mätning av den energi som används för att  påverka varje lägenhets inomhusklimat ska installeras av  ägaren till ett flerbostadshus i
1. Jämtlands, Västerbottens eller Norrbottens län om  flerbostadshuset har en energiprestanda som, uttryckt som ett  primärenergital, överstiger 180 kilowattimmar per kvadratmeter  och år, och
2. övriga län om flerbostadshuset har en energiprestanda som,  uttryckt som ett primärenergital, överstiger 200 kilowattimmar  per kvadratmeter och år.
Första stycket gäller endast under förutsättning att det är  tekniskt genomförbart att installera mätare och åtgärden är  proportionell i förhållande till de möjliga energibesparingar  som skulle kunna uppnås.
Mätare behöver inte installeras om konkreta, planerade  energieffektiviserande åtgärder kommer att medföra lägre  primärenergital än de primärenergital som anges i första  stycket 1 och 2.
7 §
Om mätare inte behöver installeras enligt 6 § andra  stycket, ska värmekostnadsfördelare installeras på varje  radiator i de flerbostadshus som avses i 6 §.
Första stycket gäller endast under förutsättning att det är  tekniskt genomförbart att installera värmekostnadsfördelare  och åtgärden är proportionell i förhållande till de möjliga  energibesparingar som skulle kunna uppnås.
Värmekostnadsfördelare behöver inte installeras om konkreta,  planerade energieffektiviserande åtgärder kommer att medföra  lägre primärenergital än de primärenergital som anges i 6 §  första stycket 1 och 2.
8 §
Den som för egen räkning utför eller låter utföra en  ombyggnad av ett flerbostadshus som innefattar installation av  tappvarmvatten för hushållsbruk eller en väsentlig ändring av  befintliga installationer för tappvarmvatten för hushållsbruk  ska i samband med ombyggnaden installera mätare för mätning av  varje lägenhets förbrukning av tappvarmvatten för  hushållsbruk.
Mätare behöver endast installeras om det är tekniskt  genomförbart och om åtgärden är proportionell i förhållande  till de möjliga energibesparingar som skulle kunna uppnås.
Avläsning av mätare och värmekostnadsfördelare
9 §
Mätare och värmekostnadsfördelare som installerats enligt 
6-8 §§ ska läsas av regelbundet så att kraven på att lämna  faktureringsinformation och information om energianvändning  kan uppfyllas.
Bemyndiganden
10 §
Boverket får meddela föreskrifter om
1. undantag från skyldigheten att mäta elanvändningen i varje  lägenhet,
2. beräkningen av det primärenergital som avses i 6 §,
3. kriterier för teknisk genomförbarhet och proportionalitet  som avses i 6-8 §§,
4. kriterier för energieffektiviserande åtgärder som avses i 
6 § tredje stycket och 7 § tredje stycket,
5. de funktionskrav som mätsystem och mätutrustning enligt 4 §  lagen (2022:333) om energimätning i byggnader och 6-8 §§ ska  uppfylla, och
6. fakturering och kostnadsfördelning.
11 §
Boverket får meddela ytterligare föreskrifter om  tillhandahållande av faktureringsinformation och information  om energianvändning och om undantag från dessa krav.
Boverket får meddela närmare föreskrifter om hur ett  bostadshus area ska beräknas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.