Title: Förordning (2006:1051) om redovisning och revision av överföring av naturgas, lagring av naturgas och drift av förgasningsanläggning
SFS Number: Svensk författningssamling 2006:1051
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20061051-om-redovisning-och-revision_sfs-2006-1051/
Source Link: http://rkrattsbaser.gov.se/sfst?bet=2006:1051
Amendment Register Link: http://rkrattsbaser.gov.se/sfsr?bet=2006:1051
Ministry/Authority: Klimat- och näringslivsdepartementet RSE
Issued: 2006-06-29
Metadata: {"Utfärdad": "2006-06-29", "Ändrad": "t.o.m. SFS 2022:1410"}

==================================================

Förordning (2006:1051) om redovisning och revision av överföring av naturgas, lagring av naturgas och drift av förgasningsanläggning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2006:1051
Departement/myndighet
:   
Klimat- och näringslivsdepartementet RSE
Utfärdad
:   
2006-06-29
Ändrad
:   
t.o.m. SFS 2022:1410
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelse
1 §
Enligt 3 kap. 3 § och 4 kap. 3 § naturgaslagen (2005:403)
skall verksamhet som rör överföring av naturgas
(överföringsverksamhet), lagring av naturgas
(lagringsverksamhet) och drift av en förgasningsanläggning
(förgasningsverksamhet) ekonomiskt redovisas var för sig och skilt från annan verksamhet. Redovisningen skall, enligt 3 kap.
4 § och 4 kap. 4 § naturgaslagen, särskilt granskas av en revisor.
Denna förordning innehåller närmare föreskrifter om sådan redovisning och revision. De termer och uttryck som används i förordningen har samma betydelse som i naturgaslagen.
Redovisning av överförings-, lagrings- och förgasningsverksamhet
Årsrapport
2 §
Den som bedriver överförings-, lagrings- eller  förgasningsverksamhet ska för varje verksamhet upprätta en  årsrapport.
Årsrapporten ska innehålla
1. en balansräkning för det aktuella räkenskapsåret samt den  från det närmast föregående räkenskapsåret,
2. en resultaträkning för det aktuella räkenskapsåret samt den  från det närmast föregående räkenskapsåret,
3. noter,
4. en förvaltningsberättelse,
5. upplysningar om koncernbidrag till eller från det företag  som bedriver överförings-, lagrings- eller  förgasningsverksamheten, och
6. uppgifter om sådant ägartillskott som berör verksamheten.
Årsrapporten ska upprättas för varje räkenskapsår och enligt  god redovisningssed. Förordning (2022:1410).
3 §
Har upphävts genom förordning (2022:1410).
4 §
I noter till årsrapporten ska upplysning lämnas om  följande uppgifter om intresseföretag och sådana gemensamt  styrda företag som det rapporterande företaget är delägare i:
1. inköp och försäljning som avser intresseföretag och  gemensamt styrda företag,
2. intäkter från övriga värdepapper och fordringar som avser  intresseföretag och gemensamt styrda företag som utgör  anläggningstillgångar,
3. övriga ränteintäkter och liknande intäkter som härrör från  intresseföretag och gemensamt styrda företag,
4. räntekostnader och liknande kostnader som avser  intresseföretag och gemensamt styrda företag,
5. andelar i intresseföretag och gemensamt styrda företag som  avser kortfristiga placeringar, och
6. ställda säkerheter och ansvarsförbindelser till förmån för  intresseföretag och gemensamt styrda företag.
Uttrycken intresseföretag och gemensamt styrda företag har  samma betydelse som i årsredovisningslagen (1995:1554).
Förordning (2015:831).
5 §
I förvaltningsberättelsen skall det lämnas upplysning om
1. förhållanden som är viktiga för bedömningen av ställningen och resultatet i överförings-, lagrings- eller förgasningsverksamheten, men som inte skall redovisas i resultaträkningen eller balansräkningen, och
2. händelser som inträffat under räkenskapsåret eller därefter om de är av väsentlig betydelse för verksamheten.
6 §
I en bilaga till förvaltningsberättelsen skall det finnas en särskild rapport med de uppgifter som behövs för
1. att kunna bedöma skäligheten i tariffer för överföring och lagring av naturgas,
2. tillträde till en förgasningsanläggning, och
3. att kunna jämföra olika överförings-, lagrings- och förgasningsverksamheter.
Ingångsbalansräkning
7 §
Den som bedriver överförings-, lagrings- eller förgasningsverksamhet och som enligt denna förordning är skyldig att upprätta årsrapport, skall upprätta en särskild ingångsbalansräkning
- det första räkenskapsår som skyldighet att upprätta årsrapport uppkommer,
- det första räkenskapsår som skyldighet att särredovisa verksamhetsgrenar enligt 3 kap. 3 § eller 4 kap. 3 §
naturgaslagen (2005:403) uppkommer, och
- vid förändring av verksamhetens omfattning t.ex. vid förvärv eller försäljning.
8 §
I ingångsbalansräkningen ska det redovisas hur tillgångar,  skulder och eget kapital som ingår i överförings-, lagrings-  och förgasningsverksamheten har beräknats.
Ingångsbalansräkningen ska granskas av en revisor enligt 16 §  och ges in till Energimarknadsinspektionen tillsammans med ett  revisorsintyg senast sju månader efter det första  räkenskapsårets början.
Ingångsbalansräkningen ska upprättas enligt god  redovisningssed. Energimarknadsinspektionen får meddela  närmare föreskrifter om upprättande av ingångsbalansräkning.
Förordning (2022:1410).
Årsrapportens utformning
9 §
Överföring på transmissionsledningar och överföring på distributionsledningar skall redovisas var för sig i årsrapporten.
10 §
Samtliga intäkter och kostnader som är direkt hänförliga till överförings-, lagrings- eller förgasningsverksamheten skall redovisas i resultaträkningen. Om en sådan verksamhet bedrivs tillsammans med annan verksamhet, skall gemensamma intäkter och kostnader redovisas efter en fördelning mellan verksamhetsgrenarna enligt adekvata och dokumenterade fördelningsgrunder på ett sätt som ger en rättvisande bild av överförings-, lagrings- eller förgasningsverksamheterna.
11 §
Samtliga tillgångar, avsättningar och skulder som är direkt hänförliga till överförings-, lagrings- eller förgasningsverksamhet samt eget kapital skall redovisas i balansräkningen. Om en sådan verksamhet bedrivs tillsammans med annan verksamhet, skall tillgångar, avsättningar och skulder samt eget kapital som är gemensamma fördelas enligt adekvata och dokumenterade fördelningsgrunder mellan verksamhetsgrenarna på ett sätt som ger en rättvisande bild av överförings-, lagrings- och förgasningsverksamheterna.
12 §
I de fall god redovisningssed innebär andra  värderingsprinciper i årsrapporten än vad som gäller i den  officiella årsredovisningen ska uppgift lämnas om vilka  justeringar som skett av värdena samt orsaken till justeringen.  Förordning (2022:1410).
Anläggningsregister
13 §
Ett anläggningsregister för överförings-, lagrings- eller  förgasningsverksamhet ska upprättas och hållas aktuellt.  Registret ska upprättas enligt god redovisningssed och för  varje tillgång som helt eller delvis är avsedd att  stadigvarande brukas eller innehas i överförings-, lagrings-  eller förgasningsverksamheten.
Anläggningsregistret ska innehålla uppgifter om
1. anskaffningstidpunkt,
2. anskaffningsvärde,
3. avskrivningsplan, och
4. årets planenliga och ackumulerade planenliga avskrivningar.
Förordning (2022:1410).
Särskild granskning av överförings-, lagrings- och förgasningsverksamhet
14 §
Den som bedriver överförings-, lagrings- eller förgasningsverksamhet skall senast fem månader efter räkenskapsårets utgång lämna årsrapporthandlingarna till en revisor för sådan granskning som avses i 3 kap. 4 § och 4 kap.
4 § naturgaslagen (2005:403).
15 §
En revisor som granskar redovisning av överförings-, lagrings- eller förgasningsverksamhet enligt 3 kap. 4 § och 4 kap. 4 § naturgaslagen (2005:403) ska vara auktoriserad eller godkänd. Om verksamheten bedrivs tillsammans med annan verksamhet och den samlade verksamheten enligt de föreskrifter som gäller för associationsformen ska granskas av minst en auktoriserad revisor, ska den revisor som granskar överförings-, lagrings- eller förgasningsverksamheten vara auktoriserad.
Energimarknadsinspektionen får i det enskilda fallet ge dispens från första stycket, om inte verksamheten enligt annan lagstiftning är skyldig att ha auktoriserad eller godkänd revisor. Förordning (2007:1325).
16 §
Det intyg som avses i 3 kap. 4 § andra stycket och 4 kap. 
4 § andra stycket naturgaslagen (2005:403) ska ges in till  Energimarknadsinspektionen. I intyget ska revisorn ange om  årsrapporten upprättats enligt gällande föreskrifter och i  överensstämmelse med god redovisningssed. Sedan revisorn  slutfört sin granskning ska revisorn teckna en hänvisning till  intyget på årsrapporten.
Revisorns granskning omfattar inte den särskilda rapport som  enligt 6 § ska biläggas förvaltningsberättelsen.
När en ingångsbalansräkning har upprättats ska revisorn i  intyget särskilt ange om beräkningen av ingångsvärdena skett  enligt god redovisningssed. Förordning (2022:1410).
Insändande av årsrapporthandlingar m.m.
17 §
En bestyrkt kopia av årsrapporten och revisorsintyget ska  ha kommit in till Energimarknadsinspektionen senast sju  månader efter räkenskapsårets utgång.
Med en bestyrkt kopia jämställs ett elektroniskt dokument som  har undertecknats med en elektronisk underskrift.
Förordning (2022:1410).
17 a §
Årsrapporten ska undertecknas i enlighet med vad som  gäller för undertecknande av årsredovisningar enligt  årsredovisningslagen (1995:1554). Förordning (2022:1410).
Bemyndiganden
18 §
Energimarknadsinspektionen får meddela närmare  föreskrifter om
1. hur egna och leasade anläggningstillgångar ska  specificeras,
2. kompletterande noter om fördelningsprinciper, principer för  intern prissättning och metoder för gränsdragning mellan  underhåll och investering,
3. upprättande av nyckeltal för avkastningsmått och  finansiella mått,
4. uppställningsform för resultat- och balansräkningar,
5. de uppgifter som ska ingå i den särskilda rapport som ska  biläggas förvaltningsberättelsen, såsom ekonomiska uppgifter,  uppgifter om leveranssäkerhet, ledningslängd, personalresurser  och de uppgifter i övrigt som behövs för att kunna bedöma  skäligheten i tariffer för överföring och lagring av naturgas,  för tillträde till en förgasningsanläggning samt för att kunna  bedöma olika överförings-, lagrings- och  förgasningsverksamheter, och
6. elektronisk underskrift enligt 17 § andra stycket.
Förordning (2022:1410).
Överklagande
19 §
Energimarknadsinspektionens beslut enligt denna förordning får inte överklagas. Förordning (2007:1325).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.