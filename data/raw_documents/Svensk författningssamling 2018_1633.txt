Title: Förordning (2018:1633) om försäkringsmedicinska utredningar
SFS Number: Svensk författningssamling 2018:1633
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20181633-om-forsakringsmedicinska_sfs-2018-1633/
Source Link: http://rkrattsbaser.gov.se/sfst?bet=2018:1633
Amendment Register Link: http://rkrattsbaser.gov.se/sfsr?bet=2018:1633
Ministry/Authority: Socialdepartementet
Issued: 2018-11-08
Metadata: {"Utfärdad": "2018-11-08", "Ändrad": "t.o.m. SFS 2023:251"}

==================================================

Förordning (2018:1633) om försäkringsmedicinska utredningar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1633
Departement/myndighet
:   
Socialdepartementet
Utfärdad
:   
2018-11-08
Ändrad
:   
t.o.m. SFS 2023:251
Tidsbestämd
: 
2029-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns kompletterande bestämmelser  till lagen (2018:744) om försäkringsmedicinska utredningar.
2 §
Denna förordning tillämpas när Försäkringskassan begär att  en region ska tillhandahålla försäkringsmedicinska utredningar  i ärenden enligt socialförsäkringsbalken.
Det som sägs om regioner gäller även en kommun som inte ingår  i en region. Förordning (2019:1132).
Prognoser över utredningsbehovet
3 §
Försäkringskassan ska fortlöpande bedöma sitt behov av  försäkringsmedicinska utredningar och årligen, efter att ha  hört regionerna, utarbeta prognoser över dels antalet  utredningar som kan komma att begäras av varje region under  det kommande kalenderåret, dels kostnaderna för att utföra  dessa utredningar fördelat på respektive region. Prognoserna  ska meddelas varje region senast den 15 oktober varje år.
Förordning (2019:1132).
Försäkringskassans utbildning
4 §
Försäkringskassan ska erbjuda utbildning i de metoder  som ska användas vid bedömning av en försäkrads funktions-  och aktivitetsförmåga. Ut-bildningen ska rikta sig till den  personal som ska utföra försäkringsmedicinska utredningar.
Försäkringskassans begäran om utredning
5 §
När Försäkringskassan har beslutat att en försäkrad ska  genomgå en försäkringsmedicinsk utredning ska en begäran som  avser utredningen lämnas till den region som ansvarar för den  försäkrade. I begäran ska det anges på vilket sätt den  försäkrades funktions- och aktivitetsförmåga ska bedömas och  vilken utredningsmetod som ska användas. Regionen avgör vilken  vårdgivare som ska utföra utredningen.
Med en försäkringsmedicinsk utredning i form av  aktivitetsförmågeutredning avses en undersökning som utförs av  en legitimerad läkare och som syftar till att ge en  helhetsbild av den försäkrades funktionsnedsättning och  aktivitetsbegränsning.
Om det efter Försäkringskassans begäran om en  aktivitetsförmågeutredning framkommer behov av att utvidga  utredningen, får den läkare som ska utföra utredningen  initiera en eller flera kompletterande undersökningar av den  försäkrade. En sådan kompletterande undersökning kan utföras  av legitimerad psykolog, fysioterapeut eller arbetsterapeut.  En kompletterande undersökning får dock påbörjas först efter  Försäkringskassans godkännande. Förordning (2019:1132).
Underlag till vårdgivaren
6 §
När Försäkringskassan har fått information om vilken  vårdgivare som ska utföra den försäkringsmedicinska  utredningen ska Försäkringskassan lämna ett underlag om den  försäkrade till vårdgivaren. Underlaget ska innehålla
- medicinska handlingar som Försäkringskassan bedömer vara  relevanta för utredningen,
- den försäkrades självskattning om hälsa och möjlighet att  arbeta,
- handlingar som den försäkrade har lämnat till  Försäkringskassan för att ingå i underlaget, och
- andra handlingar som Försäkringskassan bedömer vara  relevanta för utredningen.
Om underlaget saknar någon väsentlig uppgift, ska  Försäkringskassan komplettera underlaget på vårdgivarens  begäran.
Det skriftliga utlåtandet
7 §
Det skriftliga utlåtandet från vårdgivaren ska  innehålla den information och de uppgifter som  Försäkringskassan har begärt för att bedöma den försäkrades  rätt till ersättning eller andra förmåner enligt  socialförsäkringsbalken.
Om det skriftliga utlåtandet saknar någon väsentlig uppgift,  ska utlåtandet kompletteras på Försäkringskassans begäran.
8 §
Regionen ansvarar för att det skriftliga utlåtandet kommer  in till Försäkringskassan senast 25 vardagar efter den dag då  vårdgivaren tog emot underlaget enligt 6 §. Om  Försäkringskassan har godkänt att en kompletterande  undersökning ska utföras enligt 5 § tredje stycket, får  Försäkringskassan förlänga tiden att komma in med utlåtandet  med högst 20 vardagar.
Om det finns risk för att den försäkringsmedicinska  utredningen inte kan genomföras som planerat eller att  utlåtandet inte kommer att kunna lämnas i tid, ska regionen  snarast informera Försäkringskassan om detta och om skälet  till det. Försäkringskassan får bevilja anstånd när det gäller  tidsfristerna i första stycket och ska då ange när utlåtandet  senast ska komma in till myndigheten. Förordning (2023:251).
Ersättning till regionerna
9 §
Försäkringskassan fattar beslut om ersättning för  kostnader för försäkringsmedicinska utredningar och andra  kostnader i samband med sådana utredningar.
Ersättning till en region ska ges i enlighet med Europeiska  kommissionens beslut 2012/21/EU av den 20 december 2011 om  tillämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som fått  i uppdrag att tillhandahålla tjänster av allmänt ekonomiskt  intresse. Förordning (2019:1132).
10 §
Kostnader för tillhandahållande av  försäkringsmedicinska utredningar ska regelbundet följas upp  i en rikstäckande kostnadsundersökning.
11 §
En region har rätt till ersättning för kostnader för  utförda försäkringsmedicinska utredningar om det skriftliga  utlåtandet har kommit in till Försäkringskassan enligt vad som  följer av 8 §. Ersättningen för en utförd utredning får högst  uppgå till de belopp som framgår av nedanstående tabell.
I de fall det behövs en tolk för att kunna genomföra den  försäkringsmedicinska utredningen har regionen rätt till  ersättning för sina kostnader för tolken. Ersättningen för  tolk får högst uppgå till den timkostnad som framgår av  nedanstående tabell.
Om den försäkrade uteblir från eller lämnar sent återbud till  en planerad utredning eller en kompletterande undersökning,  har regionen rätt till ersättning med ett skäligt belopp.
Om den försäkrade efter en genomförd försäkringsmedicinsk  utredning motsätter sig att vårdgivaren lämnar det skriftliga  utlåtandet till Försäkringskassan, har regionen ändå rätt till  ersättning enligt första och andra styckena.
Utredningsform			Ersättning per 	Ersättning för
				utredning	tolk per timme
Aktivitetsförmågeutredning av
- läkare	                20 000 kr	900 kr
Utvidgad aktivitetsförmåge-
utredning av
- psykolog	                7 000 kr	900 kr
- fysioterapeut	                3 700 kr	900 kr
- arbetsterapeut	        3 700 kr	900 kr
Förordning (2023:251).
12 §
En region har rätt till ersättning för kostnader för  central administration med anledning av försäkringsmedicinska  utredningar. Ersättningen får högst uppgå till de belopp som  framgår av nedanstående tabell.
Region					Ersättning för 
					central 
					administration 
					per år
Regionen i Stockholms län	        1 350 000 kr
Regionen i Västra Götalands län	        1 350 000 kr
Regionen i Skåne län	                1 350 000 kr
Övriga regioner	                        950 000 kr
Förordning (2023:251).
13 §
En region har rätt till ersättning för kostnader för  personalens deltagande i sådan utbildning som avses i 4 §.  Rätten till ersättning omfattar både regionens egen personal  och upphandlad vårdgivares personal. Ersättningen får högst  uppgå till de belopp som framgår av nedanstående tabell.
Kostnaderna för personalens resor för att delta i utbildningen  ersätts med ett skäligt belopp.
Deltagande personal			Ersättning per dag
läkare	                                15 200 kr
psykolog	                        4 800 kr
fysioterapeut	                        3 600 kr
arbetsterapeut	                        3 500 kr
Förordning (2023:251).
14 §
En region har rätt till ersättning om Försäkringskassan  inte har begärt utredningar i den omfattning som har  prognostiserats enligt 3 § om regionen kan visa att de  uteblivna utredningarna har varit förenade med kostnader för  regionen. Ersättningen får, tillsammans med den ersättning som  regionen har fått för utförda utredningar, högst uppgå till 
70 procent av den kostnad som har prognostiserats för  regionen. Ersättningen ska fastställas av Försäkringskassan  senast den 31 mars året efter det år som prognosen avser.
Förordning (2019:1132).
15 §
Ersättning för utförda försäkringsmedicinska utredningar,  central administration och deltagande i Försäkringskassans  utbildning betalas ut när regionen har lämnat uppgifter om  sina kostnader till Försäkringskassan.  Förordning (2019:1132).
Redovisning av kostnader
16 §
Försäkringskassan ska senast den 31 mars vartannat  år, med början år 2020, lämna sådana uppgifter till  regeringen som behöver rapporteras enligt artikel 9 i  kommissionens beslut 2012/21/EU.
17 §
De kostnader som en region har i samband med  försäkringsmedicinska utredningar ska kunna redovisas för sig  och de ska hållas åtskilda från regionens övriga verksamhet.  En region ska på begäran av Försäkringskassan styrka sina  kostnader för försäkringsmedicinska utredningar.
Förordning (2019:1132).
Avtal med privata vårdgivare
18 §
Om en region avtalar med en privat vårdgivare om att  utföra försäkringsmedicinska utredningar, ska regionen  säkerställa att den vårdgivare som ska utföra utredningarna  inte överkompenseras. Följande villkor ska då uppfyllas:
- vårdgivaren ska åläggas en klart definierad skyldighet att  tillhandahålla försäkringsmedicinska utredningar som en  allmännyttig tjänst,
- grunderna för vårdgivarens ersättning ska vara fastställda i  förväg på ett objektivt och öppet sätt, och
- ersättningen får inte överstiga vad som krävs för att täcka  hela eller delar av de nettokostnader som uppkommer i samband  med skyldigheten att tillhandahålla den allmännyttiga  tjänsten, inklusive en rimlig vinst. Förordning (2019:1132).
Återbetalningsskyldighet och ränta
19 §
En region är återbetalningsskyldig om regionen har tagit  emot ersättning som beviljats felaktigt eller med belopp som  överstiger regionens kostnader för tillhandahållande av  försäkringsmedicinska utredningar. Om en region är  återbetalningsskyldig, ska Försäkringskassan besluta att helt  eller delvis kräva tillbaka ersättningen.
Ett beslut om återkrav ska fattas senast tio år från det att  beslutet om utbetalning av ersättningen fattades.
Förordning (2019:1132).
20 §
Om en region är återbetalningsskyldig enligt 19 §, ska  ränta på beloppet tas ut enligt räntelagen (1975:635). Om det  finns särskilda skäl, får räntekravet sättas ned.
Förordning (2019:1132).
21 §
Om en region är återbetalningsskyldig enligt 19 §, får  krav på återbetalning och ränta räknas av mot annan  utbetalning av ersättning enligt denna förordning.
Förordning (2019:1132).
Den försäkrades kostnader
22 §
Försäkringskassan får bevilja skäligt förskott på  ersättning för kostnader som den försäkrade har i samband med  försäkringsmedicinska utredningar.
Bemyndiganden
23 §
Försäkringskassan får, efter att Socialstyrelsen och  regionerna har fått tillfälle att yttra sig, meddela  föreskrifter om
- metoder som ska användas vid utförande av  försäkringsmedicinska utredningar,
- krav på personalens kompetens i fråga om de metoder som ska  användas,
- skriftliga utlåtanden, deras innehåll och utformning, och
- regionernas redovisning av kostnader i samband med  försäkringsmedicinska utredningar.
Försäkringskassan får även, efter det att regionerna har fått  tillfälle att yttra sig, meddela föreskrifter om
- uteblivande, sent återbud och ersättning enligt 11 § tredje  stycket och ersättning för resor enligt 13 §, samt
- rutiner för utbetalning av ersättning till regionerna.
Försäkringskassan får meddela föreskrifter om ersättning för  kostnader som den försäkrade har för resa och uppehälle med  anledning av försäkringsmedicinska utredningar.
Försäkringskassan får meddela föreskrifter om verkställighet  av denna förordning. Förordning (2019:1132).
Överklagande
24 §
Beslut enligt denna förordning får inte överklagas.
Övergångbestämmelser
2018:1633
1. Denna förordning träder i kraft den 1 januari 2019.
2. Prognoserna enligt 3 § ska för kalenderåret 2019 meddelas  varje landsting senast den 31 mars 2019.
3. Förordningen upphör att gälla vid utgången av 2028.
2023:251
1. Denna förordning träder i kraft den 15 juni 2023.
2. De nya ersättningsbeloppen i 11 § tillämpas första gången  för försäkringsmedicinska utredningar som begärs efter den 31  december 2023.
3. De nya ersättningsbeloppen i 12 § tillämpas första gången  för år 2024.
4. De nya ersättningsbeloppen i 13 § tillämpas första gången  för kostnader för deltagande i utbildning efter den 
31 december 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.