Title: Förordning (2016:989) om statsbidrag till film
SFS Number: Svensk författningssamling 2016:989
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016989-om-statsbidrag-till-film_sfs-2016-989/
Source Link: http://rkrattsbaser.gov.se/sfst?bet=2016:989
Amendment Register Link: http://rkrattsbaser.gov.se/sfsr?bet=2016:989
Ministry/Authority: Kulturdepartementet
Issued: 2016-11-10
Metadata: {"Utfärdad": "2016-11-10", "Ändrad": "t.o.m. SFS 2019:1117"}

==================================================

Förordning (2016:989) om statsbidrag till film
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:989
Departement/myndighet
:   
Kulturdepartementet
Utfärdad
:   
2016-11-10
Ändrad
:   
t.o.m. SFS 2019:1117
Övrig text
:   
Rättelseblad (2016:989) har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning är meddelad med stöd av 7 § lagen 
(1992:318) om överlämnande av förvaltningsuppgifter inom  Kulturdepartementets verksamhetsområde i fråga om 2 § samt  med stöd av 8 kap. 7 § första stycket 2 regeringsformen i  fråga om övriga bestämmelser och innehåller bestämmelser om  statsbidrag till
1. utveckling av svensk film och rörlig bild,
2. produktion av svensk film,
3. spridning och visning av film, och
4. annan filmkulturell verksamhet.
2 §
Frågor om statsbidrag enligt denna förordning prövas av  Stiftelsen Svenska Filminstitutet.
Statsbidrag får lämnas i mån av tillgång på medel.
3 §
Statsbidrag enligt denna förordning lämnas i enlighet med  kapitel I, artikel 53 och artikel 54 i kommissionens  förordning (EU) nr 651/2014 av den 17 juni 2014 genom vilken  vissa kategorier av bidrag förklaras förenliga med den inre  marknaden enligt artiklarna 107 och 108 i fördraget om  Europeiska unionens funktionssätt.
Ändamålet med statsbidraget
4 §
Det övergripande ändamålet med statsbidrag enligt denna  förordning är att bidra till utveckling, produktion,  spridning och visning av svensk film och rörlig bild och till  att främja filmarvet och annan filmkulturell verksamhet i  hela landet.
Uttryck i förordningen
5 §
I denna förordning avses med
film: lång spelfilm, kortfilm, dokumentärfilm och barn- och  ungdomsfilm, i olika tekniker och för olika  visningsfönster, serier: produktion i minst två avsnitt, i  första hand avsedd för spridning via tv eller digital  visningstjänst,
rörlig bild: nyskapande projekt för rörlig bild som inte  bedöms falla inom begreppet film,
svensk film: film som har en svensk producent och där den  svenska insatsen av artistiska medarbetare är av påtaglig  betydelse eller, om filmen inte har en svensk producent,  uppfyller de krav som framgår av den europeiska konventionen  av den 2 oktober 1992 för samproduktion av filmverk,
producent: juridisk person som verkställer och har det  ekonomiska huvudansvaret för produktionen av en film genom  att projektutveckla, finansiera, spela in, färdigställa och  exploatera filmen och som därigenom förvärvar och ansvarar  för de rättigheter som ingår i filmverket,
svensk producent: en person som när ansökan beviljas är  stadigvarande bosatt i Sverige eller en juridisk person eller  utländskt företags filial som är registrerad hos behörig  myndighet i Sverige när ansökan beviljas.
Övriga uttryck som används i denna förordning har samma  betydelse som i kommissionens förordning (EU) nr 651/2014.
Statsbidrag för utveckling av svensk film och rörlig bild
6 §
Statsbidrag får lämnas i form av
1. projektstöd för att utveckla svensk film och rörlig bild  och i begränsad omfattning för att utveckla serier,
2. kontinuitetsstöd för att stärka producenter i syfte att  säkerställa kontinuitet och utveckling av filmbranschen,  och
3. kompetensstöd för att stärka utvecklingen av  konstnärskap och yrkeskompetenser inom filmbranschen.
7 §
Statsbidrag enligt 6 § 1 och 3 får lämnas till  producenter eller professionellt verksamma personer som  arbetar med film- och tv-produktion.
Statsbidrag enligt 6 § 2 får lämnas till producenter som har  film- och tv-produktion som sin huvudsakliga verksamhet och  som uppvisar en väl utarbetad och långsiktig plan för såväl  produktionsverksamhet som bolagets generella utveckling.
8 §
Vid prövning av ansökan om statsbidrag enligt 6 § 2 ska  följande beaktas:
1. producentens förmåga att förnya och utveckla projekt med  hög kvalitet, och
2. producentens tidigare framgångar ur ett brett  perspektiv.
Statsbidrag för produktion av svensk film
9 §
Statsbidrag får lämnas i form av produktionsstöd för att  producera svensk film i olika tekniker och för olika  visningsfönster och ska bidra till ett brett utbud av en  mångfald av filmer. Statsbidrag får lämnas i begränsad  omfattning för att producera serier. Film för barn och unga  ska särskilt prioriteras.
Produktionsstöd får även lämnas för internationell  samproduktion, där huvudproducenten inte är svensk, i syfte  att stärka samarbetet mellan utländska och svenska  producenter och öka möjligheterna till internationell  finansiering.
10 §
Statsbidrag enligt 9 § får lämnas till en producent som  har film- och tv-produktion som sin huvudsakliga verksamhet.
11 §
Statsbidrag enligt 9 § ska i första hand lämnas innan en  film färdigställs utifrån kvalitativa kriterier. Producenten  ska redovisa en plan för hur filmen långsiktigt ska  tillgängliggöras för allmänheten och för personer med olika  funktionsförmågor. För att få statsbidraget krävs även att  filmen kan visas med svensk text.
Statsbidrag ska i andra hand lämnas efter att filmen  färdigställts baserat på en films framgångar.
Undantag från kravet på plan för spridning i första stycket  får göras för oetablerade filmskapare, främst när det gäller  statsbidrag till kortfilm.
Statsbidrag för spridning och visning av film
12 §
Statsbidrag får lämnas för att
1. sprida och visa svensk film i alla visningsfönster i hela  landet, svensk film utomlands och utländsk film i Sverige,
2. stärka biografverksamhet i hela landet,
3. öka tillgängligheten till svensk film för personer som är  synskadade, döva, hörselskadade eller för personer med  lässvårigheter,
4. öka tillgängligheten till film på de nationella  minoritetsspråken,
5. texta svensk film till språk som talas av större grupper  av nyanlända invandrare, och
6. texta svensk film som inte har tagit emot produktionsstöd  enligt 9 § till svenska.
13 §
Statsbidrag enligt 12 § 1 och 3-6 får lämnas till  producent, distributör, biografägare, visningsorganisation,  festivalarrangör eller annan aktör som sprider och visar film  offentligt.
En ideell organisation som får statsbidrag i form av  verksamhetsbidrag enligt 12 § ska vara demokratiskt uppbyggd  och i sin verksamhet respektera demokratins idéer, inklusive  jämställdhet och förbud mot diskriminering.
Statsbidrag enligt 12 § 2 får lämnas till biografägare eller  sammanslutningar av biografägare. Förordning (2019:81).
14 §
Vid beslut om statsbidrag till biografer enligt 12 § 2  ska behoven hos biografer på landsbygden och i mindre och  medelstora orter samt biografer som kompletterar övriga  biografers utbud särskilt beaktas.
Statsbidrag till annan filmkulturell verksamhet
15 §
Statsbidrag får lämnas i form av
1. stöd för filmkulturell verksamhet, såsom utveckling av  filmpedagogisk verksamhet, kompetensutveckling av personal  som arbetar med filmpedagogisk verksamhet, filmvisning eller  andra insatser som främjar eget skapande och kunskaper om  filmarvet, och
2. stöd för regional filmverksamhet i syfte att ge invånare i  hela landet möjlighet till filmupplevelser och till eget  filmskapande.
Statsbidraget får inte överstiga mottagarens ekonomiska  insats.
16 §
Statsbidrag enligt 15 § första stycket 1 får lämnas till  en region eller en kommun med ansvar inom det regionala  tillväxtarbetet, eller till andra aktörer som på uppdrag av en  region eller en kommun med ansvar inom det regionala  tillväxtarbetet anordnar filmkulturell verksamhet, samt till  huvudmän inom skolväsendet.
Statsbidrag enligt 15 § första stycket 2 får lämnas till  huvudmän för regionala resurscentrum för film.
Förordning (2019:1117).
17 §
Vid prövning av en ansökan enligt 15 § ska särskilt de  insatser prioriteras som bidrar till att barn och unga i hela  landet ges möjlighet till kvalitativa filmupplevelser och  till fördjupade kunskaper om rörlig bild samt till att  stimulera deras kreativitet.
Ansökan om statsbidrag
18 §
En ansökan om statsbidrag ska vara skriftlig och lämnas  till Stiftelsen Svenska Filminstitutet innan arbetet med  verksamheten eller projektet inleds. Ansökan ska innehålla
1. uppgifter om den sökande,
2. en beskrivning av den verksamhet eller det projekt som  bidraget söks för, budget och start- och slutdatum för  projektets påbörjan,
3. en förteckning över kostnader för projektet eller  verksamheten,
4. uppgift om till vem statsbidraget ska betalas ut, och
5. annan information som behövs för prövningen av ansökan.
19 §
Stiftelsen Svenska Filminstitutet ska ge den som söker  produktionsstöd enligt 9 § möjlighet till en andra kvalitativ  bedömning av sin ansökan.
Beslut om statsbidrag
20 §
I beslut om beviljat statsbidrag ska villkoren för  bidraget och sista dag för redovisning enligt 24 § anges.
21 §
Stiftelsen Svenska Filminstitutet får i beslut om  statsbidrag enligt 9 § och 12 § 1, 3-6 också besluta om
1. deponering av film- och dokumentationsmaterial till den  färdiga filmen hos Filminstitutet, och
2. säkerställande av tillräckliga immateriella rättigheter  för icke-kommersiellt nyttjande av filmen förutsatt att detta  inte inverkar på den normala användningen av filmen.
22 §
Stiftelsen Svenska Filminstitutet får i beslut om  produktionsstöd enligt 9 § för lång spelfilm, lång  dokumentärfilm och barn- och ungdomsfilm besluta om att hela  eller delar av bidraget ska betalas tillbaka när intäkterna  från filmen överstiger producentens och investerarnas  intäktsandelar.
Av beslutet ska det framgå hur återbetalningen ska beräknas  och göras.
23 §
Av artiklarna 1.4 c och 2.18 i förordning (EU) nr 
651/2014 följer att statsbidrag enligt denna förordning inte  får lämnas till företag i ekonomiska svårigheter. Statsbidrag  får heller inte lämnas till en organisation som inte är att  anse som ett företag enligt artikel 107.1 i fördraget om  Europeiska unionens funktionssätt, om organisationen har  skulder för svenska skatter eller avgifter hos  Kronofogdemyndigheten eller är under rekonstruktion, i  likvidation eller försatt i konkurs.
Redovisning
24 §
En mottagare av statsbidrag enligt denna förordning är  skyldig att redovisa för Stiftelsen Svenska Filminstitutet  hur medlen har använts och lämna de övriga uppgifter som  Filminstitutet behöver för uppföljning och utvärdering.
För belopp som överstiger 500 000 kronor ska en revisor på  mottagarens uppdrag intyga att redovisningen är tillförlitlig  och att villkoren för bidraget har följts.
Hinder mot utbetalning
25 §
Statsbidrag enligt denna förordning får inte betalas ut  till den som har skulder för svenska skatter eller avgifter  hos Kronofogdemyndigheten eller är under rekonstruktion, i  likvidation eller försatt i konkurs. Detta gäller inte om  villkoren i beslutet om statsbidrag enligt 20 § redan har  uppfyllts och filmen är färdigställd vid tidpunkten för  utbetalning av bidraget.
Statsbidrag får inte heller betalas ut till ett företag som  är föremål för betalningskrav på grund av ett beslut av  Europeiska kommissionen som förklarar ett bidrag olagligt  eller oförenligt med den inre marknaden.
26 §
Stiftelsen Svenska Filminstitutet får besluta att ett  beviljat statsbidrag tills vidare inte ska betalas ut, om det  finns grund för återbetalning enligt 27 §.
Återbetalning
27 §
En mottagare av statsbidrag är återbetalningsskyldig  om
1. mottagaren av bidraget genom att lämna oriktiga  uppgifter eller på annat sätt har förorsakat att bidraget har  lämnats felaktigt eller med för högt belopp,
2. bidraget av något annat skäl än vad som sägs i första  punkten har lämnats felaktigt eller med för högt belopp och  mottagaren borde ha insett detta,
3. bidraget inte används för det ändamål som det har  beviljats för,
4. den som tagit emot bidraget inte lämnar sådan redovisning  som avses i 24 §, eller
5. villkor i beslutet inte har följts.
28 §
Om en mottagare av statsbidrag är återbetalningsskyldig  enligt 27 §, ska Stiftelsen Svenska Filminstitutet besluta  att helt eller delvis kräva tillbaka bidraget. Om det finns  särskilda skäl för det får Filminstitutet besluta att avstå  från kravet helt eller delvis.
Krav om återbetalning av statsbidrag får förenas med  dröjsmålsränta enligt räntelagen (1975:635).
Förvaltningslagens tillämpning
29 §
Vid handläggningen av ärenden enligt denna förordning  tillämpas följande bestämmelser i förvaltningslagen 
(2017:900):
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 31 § om dokumentation av beslut,
- 32 § om motivering av beslut, och
- 33 och 34 §§ om underrättelse om innehållet i beslut och  hur ett överklagande går till. Förordning (2018:906).
Överklagande
30 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 25 och 26 §§ får dock inte överklagas.
Förordning (2019:81).
Övriga bestämmelser
31 §
Bestämmelser om offentliggörande, rapportering och  registerföring finns i förordningen (2016:605) om tillämpning  av Europeiska unionens statsstödsregler.
Övergångsbestämmelser
2016:989
1. Denna förordning träder i kraft den 1 januari 2017.
2. Genom förordningen upphävs förordningen (2013:200) om  statsbidrag till finansiering av svensk film i enlighet med 
2013 års filmavtal.
3. Den upphävda förordningen gäller fortfarande för  statsbidrag som avser tid före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.