Title: Tillkännagivande (2019:552) av avtal mellan Systembolaget Aktiebolag och staten
SFS Number: Svensk författningssamling 2019:552
URL: https://www.riksdagen.se/sv/dokument-och-lagar/dokument/svensk-forfattningssamling/tillkannagivande-2019552-av-avtal-mellan_sfs-2019-552/
Source Link: http://rkrattsbaser.gov.se/sfst?bet=2019:552
Amendment Register Link: http://rkrattsbaser.gov.se/sfsr?bet=2019:552
Ministry/Authority: Socialdepartementet
Issued: 2019-07-04
Metadata: {"Utfärdad": "2019-07-04"}

==================================================

Tillkännagivande (2019:552) av avtal mellan Systembolaget Aktiebolag och staten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:552
Departement/myndighet
:   
Socialdepartementet
Utfärdad
:   
2019-07-04
Ändringsregister
:
SFSR (Regeringskansliet)
Källa
:
Fulltext (Regeringskansliet)
Avtal mellan Systembolaget Aktiebolag och staten
Allmänna bestämmelser
1 §
Detta avtal gäller mellan Systembolaget Aktiebolag - nedan  kallat Bolaget - och staten.
2 §
Bolaget ska vara det i 5 kap. 1 § alkohollagen (2010:1622)  föreskrivna detaljhandelsbolaget.
3 §
Bolaget får vara medlem i bostadsrättsförening eller vara  delägare i fastighet eller fastighetsbolag för att erhålla  lokaler som behövs för verksamheten. I övrigt får Bolaget inte  utan regeringens medgivande förvärva aktier eller annan  delaktighet i annat företag eller i annan näringsverksamhet.
Produkturval
4 §
Bolagets produkturval ska vara sådant att ingen  favorisering sker av inhemska produkter. Urvalet får endast  grundas på en bedömning av produktens kvalitet, särskilda  risker för skadeverkningar av produkten, kundernas efterfrågan  och andra affärsmässiga hänsyn. I affärsmässiga hänsyn  inkluderas aspekter kring hållbart företagande i enlighet med  internationella principer och riktlinjer såsom arbetsmiljö,  mänskliga rättigheter, arbetsvillkor, klimat- och  miljöpåverkan, affärsetik och anti-korruption.
På begäran av leverantör av produkt vilken avvisats från eller  avförts ur Bolagets sortiment ska Bolaget skriftligen redogöra  för de skäl som föranlett dess ställningstagande. Leverantören  ska upplysas om sin rätt att få beslutet överprövat av  Alkoholsortimentsnämnden.
Med sortiment avses i detta avtal de alkoholdrycker och  alkoholdrycksliknande preparat som Bolaget köper in efter  offertförfrågan och de alkoholdrycker och  alkoholdrycksliknande preparat som finns tillgängliga för  försäljning i det s.k. beställningssortimentet.
5 §
Bolaget ska utan dröjsmål verkställa beslut av  Alkoholsortimentsnämnden.
Vid prövning av ärenden hos nämnden ska Bolaget tillhandahålla  nämnden det material och de upplysningar som begärs.
6 §
Bolagets handelsmarginal ska sättas efter objektiva  kriterier, som gäller lika för inhemska och importerade  produkter.
Marknadsföring och produktinformation
7 §
Bolagets åtgärder för marknadsföring och  produktinformation ska vara opartiska och oberoende av  produkternas ursprungsland. Bolaget ska, med beaktande av i  lag angivna begränsningar för marknadsföring av alkoholdrycker  och alkoholdrycksliknande preparat, verka för att nya  produkter blir kända för kunderna.
Bolaget ska vidare lämna information till allmänheten om de  risker som är förenade med konsumtion av alkoholdrycker och  alkoholdrycksliknande preparat.
Detaljhandel
8 §
Det åligger Bolaget att bedriva detaljhandel på sätt som  förutsätts i alkohollagen. Verksamheten ska bedrivas  rationellt och kunderna ges god service.
Verksamheten ska utövas i egen drift.
9 §
En övergripande målsättning för Bolaget vid förläggning av  försäljningsställen ska vara att i princip varje kommun som  gör framställning om det ska få ett försäljningsställe 
(systembutik).
Beslut om att etablera eller lägga ned en systembutik ska  fattas av Bolagets styrelse. Beslutet ska grundas på en samlad  bedömning utifrån företagsekonomiska och servicemässiga  överväganden.
10 §
Bolaget ska höra kommunen och Polismyndigheten före det  att Bolaget fattar beslut om etablering, flytt eller  nedläggning av butik.
11 §
Bolaget beslutar om tider för öppethållande i  systembutikerna enligt de riktlinjer som har beslutats av  riksdagen.
12 §
Bolaget ska i årsredovisningen redogöra för vilka beslut  om etablering eller nedläggning av systembutik som har fattats  och lämna uppgift om vilka etableringar eller nedläggningar  som har genomförts.
13 §
På begäran av köpare i ort där systembutik saknas ska  Bolaget ombesörja att försäljning kan ske genom försändning på  rekvisition. För sådan försändning får Bolaget anlita särskilt  ombud och försändningskostnaden ska betalas av Bolaget.
14 §
Utöver detaljhandel i butik och genom ombud får Bolaget  även bedriva detaljhandel genom försäljning på distans med  leverans av varor till köparen. För utförande av leveransen  får Bolaget anlita annat företag. Bolaget har rätt att ta ut  avgift i anslutning till sådan distansförsäljning.
Partihandel
15 §
Bedriver Bolaget sådan partihandel som avses i 5 kap. 1 §  tredje stycket alkohollagen, är Bolaget skyldigt att se till  att partihandeln får bära sina egna kostnader.
Bolagets handelsvillkor ska vara opartiska och stå i  överensstämmelse med de villkor som i övrigt tillämpas inom  branschen.
Auktioner
16 §
Bolagets försäljning av spritdrycker, vin, starköl och  alkoholdrycksliknande preparat på auktion för annans räkning  får omfatta endast värdefulla samlarobjekt. Sådan försäljning  ska ske i Bolagets regi. Bolaget får dock anlita en enskild  eller ett företag att vara behjälplig med värdering och  anordnande av auktion eller för liknande uppdrag i samband med  auktionsverksamheten.
Bolaget har rätt att ta ut avgift för auktion eller värdering.
Provningar
17 §
Av Bolaget anordnade provningar av alkoholdrycker och  alkoholdrycksliknande preparat för allmänheten ska ske vid  särskilda av Bolaget beslutade tillfällen för personer eller  grupper av personer och under ledning av Bolagets personal.  Provning i eller i anslutning till Bolagets butikslokaler ska  ske vid annan tidpunkt än då butiken är öppen för försäljning.
Bolaget har rätt att ta ut avgift för anordnande av  provningar.
Giltighetstid
18 §
Detta avtal träder i kraft den 1 juli 2019 och ersätter  parternas avtal av den 27 oktober 2017.
Det nu träffade avtalet gäller tills vidare, med sex månaders  ömsesidig uppsägningstid. Om det är nödvändigt med anledning  av beslut av riksdagen kan avtalet sägas upp med den kortare  uppsägningstid, som ett sådant riksdagsbeslut kan föranleda.
Ändringar och tillägg
19 §
Ändringar av och tillägg till detta avtal ska för att bli  gällande vara skriftliga och undertecknade av båda parter.
Detta avtal är upprättat i två likalydande exemplar, varav  parterna tagit var sitt.
Stockholm den 19 juni 2019
För svenska staten	För Systembolaget Aktiebolag
Lars Hedengran 		Kenneth Bengtsson	Magdalena Gerger
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.