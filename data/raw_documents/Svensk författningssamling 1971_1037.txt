Title: Lag (1971:1037) om äganderättsutredning och legalisering
SFS Number: Svensk författningssamling 1971:1037
URL: https://www.riksdagen.se/sv/dokument-och-lagar/dokument/svensk-forfattningssamling/lag-19711037-om-aganderattsutredning-och_sfs-1971-1037/
Source Link: http://rkrattsbaser.gov.se/sfst?bet=1971:1037
Amendment Register Link: http://rkrattsbaser.gov.se/sfsr?bet=1971:1037
Ministry/Authority: Justitiedepartementet L1
Issued: 1971-12-17
Metadata: {"Utfärdad": "1971-12-17", "Ändrad": "t.o.m. SFS 2020:365"}

==================================================

Lag (1971:1037) om äganderättsutredning och legalisering
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1971:1037
Departement/myndighet
:   
Justitiedepartementet L1
Utfärdad
:   
1971-12-17
Ändrad
:   
t.o.m. SFS 2020:365
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Äganderättsutredning
1 §
En äganderättsutredning enligt denna lag får genomföras i  fråga om ett område där äganderätten till fast egendom är  oviss, om det från allmän och enskild synpunkt är av väsentlig  betydelse att ovissheten undanröjs och åtgärder för detta  lämpligen bör vidtas i ett sammanhang. En sådan utredning får  även genomföras i fråga om ett område där fastighetsägarna i  betydande omfattning saknar lagfart. En äganderättsutredning  får också genomföras i fråga om en enstaka fastighet, om den  som gör anspråk på fastigheten inte kan få lagfart på grund av  oklarhet om eller brist i föregående ägares åtkomst.
Ett beslut om äganderättsutredning meddelas av länsstyrelsen.  Om det uppkommer en fråga om utredning enligt första stycket  tredje meningen i en pågående fastighetsbildningsförrättning  meddelas i stället ett sådant beslut av lantmäterimyndigheten.  Innan ett beslut enligt detta stycke meddelas, ska den  beslutande myndigheten samråda med inskrivningsmyndigheten och  övriga myndigheter som det kan vara av betydelse att höra.
Om det framkommer skilda uppfattningar vid ett samråd enligt  andra stycket eller om ärendet av någon annan anledning är  svårbedömt, ska det överlämnas till den statliga  lantmäterimyndigheten för avgörande.
Lag (2020:365)
.
2 §
En äganderättsutredning görs vid en förrättning som handläggs av lantmäterimyndigheten.
Om äganderättsutredningen är av betydelse för en annan förrättning som handläggs av lantmäterimyndigheten, får myndigheten handlägga äganderättsutredningen och den andra förrättningen gemensamt.
I fråga om äganderättsutredningen tillämpas 4 kap. 1-7, 8 e, 12 och 13 §§, 14 § första och fjärde styckena, 16-23, 28 och 29 §§, 30 § första stycket samt 31 och 33-40 §§
fastighetsbildningslagen (1970:988).
Lantmäterimyndigheten ska underrätta den eller de kommunala nämnder som fullgör uppgifter inom plan- och byggnadsväsendet om tid och plats för sammanträden, om en sådan nämnd kan antas ha ett intresse i ärendet.
Lag (2014:1343)
.
3 §
Lantmäterimyndigheten får bryta ut del av förrättningsområdet till behandling vid särskild förrättning.
Lag (1995:1401)
.
4 §
Vid förrättningen skall äganderätten till samt inskrivningsförhållandena i den egendom som omfattas av förrättningen utredas. Lantmäterimyndigheten skall skaffa utdrag ur fastighetsregistret rörande förrättningsområdet samt upprätta sammanställning över lagfarts- och andra inskrivningsförhållanden.
Lag (1995:1401)
.
5 §
Lantmäterimyndigheten skall utfärda kungörelse om tid och ställe för första sammanträdet. Kungörelsen skall hållas tillgänglig hos kommunstyrelsen minst fjorton dagar före sammanträdet. Meddelande om kungörelsens tillhandahållande och om dess huvudsakliga innehåll skall införas i Post- och Inrikes Tidningar och ortstidning.
Kungörelse om och kallelser till första sammanträdet skall innehålla uppgifter om det område som beröres av förrättningen och om vad sakägarna bör iakttaga för att bevaka sin rätt samt upplysning om innehållet i 10, 12 och 30 §§.
Lag (1995:1401)
.
6 §
Vid första sammanträdet skall lantmäterimyndigheten redogöra för förrättningens omfattning och ändamål samt bereda sakägarna tillfälle att taga del av de i 4 § angivna handlingarna.
Sakägarna skall föreläggas att inom viss tid, minst en månad, hos lantmäterimyndigheten muntligen eller skriftligen anmäla sina anspråk på äganderätt samt förete sådana handlingar och meddela sådana upplysningar angående hävd och annat, som kan vara av betydelse för äganderättsutredningen. Föreläggandet skall efter sammanträdet snarast möjligt hållas tillgängligt på lämplig plats inom orten.
Lag (1995:1400)
.
7 §
Lantmäterimyndigheten skall tillse att innebörden av anmälda anspråk blir klarlagd samt upprätta sammanställning över anspråken och vad som i övrigt är av betydelse för äganderättsutredningen.
Härefter skall nytt sammanträde hållas. Sakägarna skall därvid få tillfälle att taga del av sammanställningen. I den mån oförenliga anspråk anmälts eller förhållandena annars ger anledning till det, skall lantmäterimyndigheten redogöra för utredningen i ärendet.
Sakägarna skall därjämte få tillfälle att slutföra sin talan.
Lag (1995:1401)
.
8 §
Med alla kända sakägares medgivande får lantmäterimyndigheten underlåta att meddela föreläggande enligt 6 § andra stycket samt fullgöra vad som föreskrives i 7 § redan vid första sammanträdet.
Lag (1995:1401)
.
9 §
Sedan behövliga sammanträden hållits, skall lantmäterimyndigheten pröva vem som bör anses vara ägare till varje särskild fastighet eller till mark inom fastighet eller inom samfällighet enligt fastighetsbildningslagen (1970:988) samt upprätta förteckning i enlighet härmed (äganderättsförteckning). Förvärv vartill fordras tillstånd av myndighet får ej beaktas förrän tillstånd erhållits.
Har fastighet delats genom sämjedelning, arealöverlåtelse eller annan privat jorddelning, som är giltig och ej är beroende av fastighetsbildning, skall varje del upptagas som särskild ägolott i äganderättsförteckningen. Detsamma gäller, om samfällighet som avses i första stycket avskilts eller delats genom jorddelning som nu sagts och, såvitt det skett genom arealöverlåtelse, hinder mot avstyckning icke skulle föreligga enligt 10 kap. 2 § andra stycket fastighetsbildningslagen (1970:988).
Andra stycket gäller ej sämjedelning, som har omfattat flera fastigheter, och sämjeägoutbyte, om fastighetsbildning i överensstämmelse med den privata jorddelningen medför skada för innehavare av fordran eller annan rättighet som besvärar fastighet eller del av fastighet. Lag (1995:1401.
10 §
Har ägolott upptagits i äganderättsförteckning enligt 9 § andra stycket, har detta verkan som fastighetsbildningsbeslut.
11 §
Om inskrivning beviljats eller sökts i del av ägolott, får lantmäterimyndigheten med medgivande av ägolottens ägare förordna att med äganderättsutredningen skall följa samma verkan som om nämnda del och återstoden av ägolotten utgjort fastigheter, vilka sammanlagts med varandra. Besväras mer än en av delarna av beviljad eller sökt inskrivning, äger 12 kap. 5 och 6 §§ fastighetsbildningslagen
(1970:988) motsvarande tillämpning.
Innan förordnande enligt första stycket meddelas, skall yttrande inhämtas från inskrivningsmyndigheten. Yttrandet, som skall avges snarast möjligt, skall grundas på fastighetsregistrets inskrivningsdel och vad som annars är känt för myndigheten. I yttrandet skall anges om hinder mot förordnande möter enligt första stycket andra punkten. I övrigt äger 12 kap. 10 § andra stycket och 11 § fastighetsbildningslagen
(1970:988) motsvarande tillämpning.
Meddelas förordnande enligt första stycket på grundval av företrädesordning, skall denna i samband därmed fastställas.
Lag (2000:237)
.
12 §
Kan lämpligare fastighetsindelning vinnas genom att ägolotter som upptagits i äganderättsförteckningen sammanlägges till en fastighet, får lantmäterimyndigheten utan ansökan upptaga fråga därom vid förrättningen. 3 kap. 11 §, 12 kap. 1-3 §§, 4 § andra stycket och 5-7 §§
fastighetsbildningslagen (1970:988) äger motsvarande tillämpning i fråga om sådan sammanläggning.
Sammanläggning får ej ske, om ägaren bestrider åtgärder och den kan antagas orsaka honom olägenhet av någon betydelse.
Lag (1995:1401)
.
13 §
Har förrättningsområde delats upp enligt 3 §, får sammanläggning avse även äglott som behandlats vid tidigare avslutad delförrättning.
14 §
Vid förrättningen skall lantmäterimyndigheten höra sakägarna över frågan om sammanläggning och därvid redogöra för innebörden och verkan av sådan åtgärd.
Lag (1995:1401)
.
15 §
Innan beslut om sammanläggning meddelas, skall lantmäterimyndigheten inhämta yttrande från inskrivningsmyndigheten. Därvid äger 12 kap. 10 och 11 §§
fastighetsbildningslagen (1970:988) motsvarande tillämpning.
Inskrivningsmyndigheten skall dock ej beakta vilkor som anges i 12 kap.
4 § första stycket nämnda lag.
Lag (1995:1401)
.
16 §
Möter ej hinder mot sammanläggning, skall fastighetsbildningsbeslut meddelas. Om sammanläggningen genomföres på grundval av företrädesordning, fastställes denna i fastighetsbildningsbeslutet.
Legalisering
17 §
Privat jorddelning får under de förutsättningar som anges i 9 §
andra och tredje styckena genom särskilt beslut erkännas som fastighetsbildning i den ordning som anges i 18-24 §§ (legalisering).
18 §
Fråga om legalisering prövas på ansökan av den som äger del i den berörda fasta egendomen.
Är det av betydelse för pågående fastighetsbildningsförrättning att legalisering sker, fordras ej ansökan. I sådant fall får frågorna om legalisering och fastighetsbildning handläggas gemensamt vid en förrättning.
Om det är av större betydelse från allmän synpunkt att delningar inom visst område legaliseras, får länsstyrelsen förordna att fråga om legalisering skall prövas utan ansökan.
19 §
Bestämmelserna i 2 § första stycket och 3 § denna lag samt 4 kap. 1-10, 12-14, 15 § första och andra styckena, 16-23, 28 och 29 §§, 30 § första stycket och 31-40 §§
fastighetsbildningslagen (1970:988) tillämpas också i fråga om legalisering.
Handläggs en förrättning utan sammanträde, skall lantmäterimyndigheten underrätta en sådan nämnd som avses i 2 §
fjärde stycket om förrättningen innan denna avslutas, om nämnden kan antas ha ett intresse i ärendet. Om sammanträde hålls, gäller 2 § fjärde stycket.
Lag (2004:394)
.
20 §
Lantmäterimyndigheten skall i behövlig omfattning utreda äganderätts- och inskrivningsförhållandena i egendomen.
Lag (1995:1401)
.
21 §
Äganderätten till egendom som ingått i delningen oviss eller saknar ägare av sådan egendom lagfart, får lantmäteri myndigheten besluta att frågan om äganderätten skall utredas vid förrättningen.
Lag (1995:1401)
.
22 §
I fall som avses i 21 § äger 4-8 §§ samt 9 § första och andra styckena motsvarande tillämpning.
23 §
Föreligger ej hinder mot legalisering, skall beslut om legalisering meddelas.
24 §
Bestämmelserna i 11-16 §§ äger motsvarande tillämpning på legaliseringsförrättning. I fråga om sammanläggning äger även 12 kap. 4
§ första stycket fastighetsbildningslagen (1970:988) motsvarande tillämpning, i den mån ej utredning skett enligt 21 §.
Gemensamma bestämmelser
25 §
Om fastighetsbildning enligt denna lag avser arealöverlåtelse, äger beträffande inteckning 6 kap. 11 § andra och tredje styckena och 16 §
andra stycket jordabalken samt 10 kap. 2 § andra och tredje styckena fastighetsbildningslagen (1970:988) motsvarande tillämpning. I fråga om fordran som utan inskrivning är förenad med rätt till betalning ur fastighet äger vid sådan fastighetsbildning 10 kap. 9 §
fastighetsbildningslagen motsvarande tillämpning.
Gäller fordran, som utan inskrivning är förenad med rätt till betalning ur fastighet, i del av ägolott, omfattar fordringen efter fastighetsbildning enligt denna lag hela den nybildade fastigheten.
26 §
Om en förrättning som har påbörjats utan ansökan ställs  in, ska förrättningskostnaderna betalas av staten. I annat  fall ska kostnaderna fördelas mellan sakägarna efter vad som  är skäligt. Bestämmelserna i 2 kap. 6 § tredje och fjärde  styckena och 7 § fastighetsbildningslagen (1970:988) ska  tillämpas på en förrättning enligt denna lag.
Lag (2020:365)
.
26 a §
Ett beslut av en länsstyrelse enligt denna lag får  överklagas till allmän förvaltningsdomstol. Detsamma gäller  den statliga lantmäterimyndighetens beslut enligt 1 §.
Prövningstillstånd krävs vid överklagande till kammarrätten.
Lag (2020:365)
.
27 §
I fråga om talan mot beslut som avser äganderättsförtecknings innehåll eller annat beslut av lantmäterimyndigheten samt angående förfarandet i mål som fullföljts äger 15-18 kap.
fastighetsbildningslagen (1970:988) motsvarande tillämpning.
Besvär, vari klaganden yrkar att han i stället för annan skall i äganderättsförteckning upptagas som ägare till viss egendom, skall anses innefatta yrkande om bättre rätt till egendomen.
28 §
Förrättning enligt denna lag innebär ej att gräns skall anses ha blivit lagligen bestämd.
29 §
Har äganderättsförteckning upprättats vid förrättning enligt denna lag, skall lantmäterimyndigheten efter förrättningens avlsutande utan dröjsmål sända ett exemplar av förteckningen till inskrivningsmyndigheten.
Lag (1995:1401)
.
30 §
Lagfart ska beviljas för var och en som i en  äganderättsförteckning har tagits upp som ägare till fast  egendom, om inte något annat följer av 31 §. Ny lagfart behövs  dock inte för den som redan har lagfart på samma egendom.
Lagfart ska anses vara sökt på andra inskrivningsdagen efter  det att tiden för fullföljd av talan mot förrättningen har  gått ut.
Lag (2020:365)
.
31 §
Lagfart får ej beviljas på annan egendom än sådan som upptagits som särskild fastighet i fastighetsregistret eller utgör kvotdel av dylik fastighet. Möter hinder enligt vad som nu sagts mot lagfart på del av fastighet, får ej heller lagfart på återstoden beviljas.
Lagfart får ej beviljas, om rättegång pågår om hävning eller återgång av förvärv av egendomen eller om bättre rätt till denna. Detsamma gäller om annan ansökan om lagfart på grund av förvärv, som skett efter förrättningens avslutande, föranleder att det i äganderättsförteckningen angivne ägarens rätt skall anses tvistig.
Möter hinder mot lagfart enligt första eller andra stycket, skall ärendet förklaras vilande.
32 §
Bevis om beviljad eller sökt lagfart skall ej meddelas i lag fartsärende enligt denna lag.
Övergångsbestämmelser
1971:1037
Denna lag träder ikraft den 1 januari 1972.
1. Genom lagen upphäves lagen (1962:270) om äganderättsutredning, lagfart och sammanläggning av fastigheter i vissa fall samt legaliseringslagen (1968:578).
2. Pågår förrättning vid ikraftträdandet, äger 4 § lagen (1970:989) om införande av fastighetsbildningslagen motsvarande tillämpning.
3. Bestämmelserna i 10 och 11 §§ lagen (1970:989) om införande av fastighetsbildningslagen äger motsvarande tillämpning på förrättning enligt den nya lagen.
1977:665
Denna lag träder i kraft den 1 januari 1978.
Äldre bestämmelser gäller fortfarande i fråga om kungörande som har beslutats eller börjat verkställas före ikraftträdandet.
1995:1401
1. Denna lag träder i kraft den 1 januari 1996.
2. Vad som sägs om ordet "fastighetsbildningsmyndighet" i olika böjningsformer i äldre bestämmelser gäller fortfarande i fråga om fastighetsbildningsmyndigheter som inrättats enligt lagen (1971:133)
om kommunal fastighetsbildningsmyndighet och fastighetsregistermyndighet.
1998:375
Denna lag träder i kraft den 1 oktober 1998 men tillämpas inte i de fall där det första beslutet i ärendet har meddelats dessförinnan.
2004:394
1. Denna lag träder i kraft den 1 juli 2004.
2. I fråga om förrättningar som har påbörjats före ikraftträdandet gäller 2 och 19 §§ i sina äldre lydelser.
Därvid skall, i fråga om underrättelse till den eller de kommunala nämnder som fullgör uppgifter inom plan- och byggnadsväsendet, hänvisningarna i 2 och 19 §§ till 4 kap. 15 och 24 §§ fastighetsbildningslagen (1970:988) avse paragrafernas lydelse vid utgången av juni 2004.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.