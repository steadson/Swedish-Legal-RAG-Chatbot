Title: Förordning (2007:951) med instruktion för Post- och telestyrelsen
SFS Number: Svensk författningssamling 2007:951
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007951-med-instruktion-for-post-_sfs-2007-951/
Source Link: http://rkrattsbaser.gov.se/sfst?bet=2007:951
Amendment Register Link: http://rkrattsbaser.gov.se/sfsr?bet=2007:951
Ministry/Authority: Finansdepartementet DIS
Issued: 2007-11-22
Metadata: {"Utfärdad": "2007-11-22", "Ändrad": "t.o.m. SFS 2025:510"}

==================================================

Förordning (2007:951) med instruktion för Post- och telestyrelsen
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:951
Departement/myndighet
:   
Finansdepartementet DIS
Utfärdad
:   
2007-11-22
Ändrad
:   
t.o.m. SFS 2025:510
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Uppgifter
1 §
Post- och telestyrelsen är förvaltningsmyndighet med ett  samlat ansvar inom postområdet och området för elektronisk  kommunikation. Post- och telestyrelsen är även  beredskapsmyndighet och sektorsansvarig myndighet enligt  förordningen (2022:524) om statliga myndigheters beredskap.
Myndigheten ska verka för att målen inom politiken för  informationssamhället uppnås. Myndigheten ska, inom ramen för  sina uppgifter enligt lagen (2022:482) om elektronisk  kommunikation, verka för att de mål som anges i lagen uppnås.
Myndigheten ska beskriva och analysera utveckling och resultat  inom sitt ansvarsområde och rapportera detta till regeringen.  Myndigheten ska särskilt uppmärksamma och analysera eventuella  problem inom området och, när det behövs, vidta eller lämna  förslag till lämpliga åtgärder. Myndigheten ska vidare  regelbundet göra strategiska analyser inom området för  elektronisk kommunikation och redovisa den långsiktiga  inriktningen av myndighetens tillämpning av regleringen på  området. Förordning (2022:531).
1 a §
Post- och telestyrelsen ska se till att de regelverk och rutiner som myndigheten disponerar över är kostnadseffektiva och enkla för medborgare och företag. Förordning (2008:1329).
Postområdet
2 §
Post- och telestyrelsen har till uppgift att
1. främja att en väl fungerande samhällsomfattande posttjänst av god kvalitet finns tillgänglig för alla användare enligt de mål som anges i postlagen (2010:1045),
2. fortlöpande följa utvecklingen och bevaka att posttjänsterna svarar mot samhällets behov,
3. främja en effektiv konkurrens,
4. övervaka prisutvecklingen,
5. pröva frågor om tillstånd och utöva tillsyn enligt postlagen, och
6. meddela föreskrifter enligt postförordningen (2010:1049).
Förordning (2010:1913).
3 §
Post- och telestyrelsen har till uppgift att vara  nationell tillsynsmyndighet enligt Europaparlamentets och  rådets förordning (EU) 2018/644 av den 18 april 2018 om  gränsöverskridande paketleveranstjänster och utöva tillsyn  enligt lagen (2019:181) med kompletterande bestämmelser till  EU:s förordning om gränsöverskridande paketleveranstjänster.  Förordning (2019:191).
Området för elektronisk kommunikation
4 §
Post- och telestyrelsen har till uppgift att
1. främja tillgången till säkra och effektiva elektroniska  kommunikationer, inbegripet att se till att samhällsomfattande  tjänster finns tillgängliga, och att främja tillgången till  ett brett urval av elektroniska kommunikationstjänster,
2. främja utbyggnaden av och följa tillgången till bredband  och mobiltäckning i alla delar av landet, inbegripet att skapa  förutsättningar för samverkan mellan myndigheter som kan bidra  till utbyggnaden av bredband,
3. svara för att möjligheterna till radiokommunikation och  andra användningar av radiovågor utnyttjas effektivt,
4. svara för att nummer ur nationella nummerplaner utnyttjas  på ett effektivt sätt,
5. främja en effektiv konkurrens,
6. övervaka pris- och tjänsteutvecklingen,
7. bedriva informationsverksamhet riktad till konsumenter,
8. följa utvecklingen när det gäller säkerhet vid elektronisk  kommunikation och uppkomsten av eventuella miljö- och  hälsorisker,
9. pröva frågor om tillstånd och skyldigheter, fastställa och  analysera marknader samt utöva tillsyn och pröva tvister  enligt lagen (2022:482) om elektronisk kommunikation,
10. meddela föreskrifter enligt förordningen (2022:511) om  elektronisk kommunikation,
11. upprätta och offentliggöra planer för frekvensfördelning  till ledning för radioanvändningen samt offentliggöra  information av allmänt intresse om rättigheter, villkor,  förfaranden och avgifter som rör radiospektrumanvändningen,
12. tillhandahålla information om frekvensanvändning till  Europeiska radiokommunikationskontorets  frekvensinformationssystem (EFIS),
13. vara marknadskontrollmyndighet enligt  radioutrustningslagen (2016:392),
14. vara tillsynsmyndighet enligt lagen (2016:561) med  kompletterande bestämmelser till EU:s förordning om  elektronisk identifiering och ge stöd och information till  myndigheter och enskilda när det gäller betrodda tjänster,
15. följa utvecklingen när det gäller toppdomäner med  geografiska namn som har anknytning till Sverige,
16. vara tillsynsmyndighet enligt lagen (2006:24) om  nationella toppdomäner för Sverige på internet samt meddela  föreskrifter enligt förordningen (2006:25) om nationella  toppdomäner för Sverige på internet,
17. verka för robusta elektroniska kommunikationer och minska  risken för störningar, inbegripet att upphandla  förstärkningsåtgärder, och verka för ökad  krishanteringsförmåga,
18. verka för ökad nät- och informationssäkerhet i fråga om  elektronisk kommunikation, genom samverkan med myndigheter som  har särskilda uppgifter inom informationssäkerhets-,  säkerhetsskydds- och integritetsskyddsområdet samt med andra  berörda aktörer,
19. lämna råd och stöd till myndigheter, kommuner och regioner  och till företag, organisationer och andra enskilda i frågor  om nätsäkerhet,
20. vara tvistlösnings- och tillsynsmyndighet enligt lagen 
(2016:534) om åtgärder för utbyggnad av bredbandsnät och  ansvara för informationstjänsten för utbyggnad av bredbandsnät  enligt samma lag,
21. vara tillsynsmyndighet enligt lagen (2018:1174) om  informationssäkerhet för samhällsviktiga och digitala  tjänster,
22. vara tillsynsmyndighet enligt lagen (2024:500) med  kompletterande bestämmelser till EU:s  dataförvaltningsförordning, och
23. vara marknadskontrollmyndighet och tillsynsmyndighet  enligt lagen (2023:254) om vissa produkters och tjänsters  tillgänglighet. Förordning (2025:510).
5 §
Post- och telestyrelsen ska beakta de rekommendationer som Europeiska kommissionen utfärdar om harmonisering av genomförandet av bestämmelser på området för elektronisk kommunikation.
Om myndigheten inte följer en sådan rekommendation, ska myndigheten meddela komissionen detta och motivera sin ståndpunkt. Förordning (2010:1050).
6 §
Post- och telestyrelsen ska aktivt bidra till utvecklandet  av den inre marknaden genom att samarbeta med andra behöriga  myndigheter inom Europeiska ekonomiska samarbetsområdet,  Europeiska kommissionen, Organet för europeiska  regleringsmyndigheter för elektronisk kommunikation och  gruppen för radiospektrumpolitik (RSPG) i syfte att  säkerställa konsekvent tillämpning i alla Europeiska unionens  medlemsstater av det harmoniserade regelverket för elektronisk  kommunikation. Förordning (2022:515).
Grundläggande betaltjänster
6 a §
Post- och telestyrelsen ska främja de regionala stöd-  och utvecklingsinsatser som länsstyrelserna genomför för att  trygga tillgången till grundläggande betaltjänster på de  orter och den landsbygd där behovet av tjänsterna inte  tillgodoses av marknaden. Förordning (2016:1262).
6 b §
Post- och telestyrelsen har till uppgift att utöva  tillsyn enligt 9 kap. 2 § lagen (2010:751) om betaltjänster.
Myndigheten ska senast den 1 juli vartannat år lämna en  rapport till regeringen. I rapporten ska myndigheten beskriva  och analysera utvecklingen utifrån vad som kommer fram i  tillsynen. Finansinspektionen, Länsstyrelsen i Dalarnas län,  Sveriges riksbank och Tillväxtverket ska ges tillfälle att  lämna underlag till rapporten. Förordning (2019:1227).
EU-arbetet och annat internationellt samarbete
7 §
Post- och telestyrelsen ska
1. utreda behovet av och medverka vid tillkomsten av  överenskommelser mellan Sverige och andra länder,
2. handlägga frågor som rör Sveriges deltagande i verksamheten  inom Europeiska unionen (EU), världspostföreningen UPU, den  europeiska post- och telesammanslutningen CEPT, den  internationella teleunionen ITU och annat internationellt  samarbete,
3. delta i nationellt och internationellt  standardiseringsarbete, och
4. delta i arbetet i internationella organ i frågor som rör  internets förvaltning genom att vid behov företräda Sverige i  dessa organ och genom att bereda ärenden med intressenter på  nationell nivå. Förordning (2019:1303).
Upphandling av samhällsåtaganden och grundläggande betaltjänster
8 §
Post- och telestyrelsen får genom upphandling
1. tillgodose behov som personer med funktionsnedsättning har  av särskilda posttjänster, grundläggande betaltjänster och  elektroniska kommunikationstjänster,
2. tillgodose samhällets behov av grundläggande betaltjänster  på de orter och den landsbygd där behovet inte tillgodoses av  marknaden,
3. tillgodose behovet av tillgång till samhällsomfattande  tjänster om det är särskilt påkallat med hänsyn till  kostnaderna för tillhandahållande av tjänsten,
4. tillgodose totalförsvarets behov av posttjänster och  elektroniska kommunikationstjänster under höjd beredskap, och
5. stärka samhällets beredskap mot allvarliga störningar av  elektronisk kommunikation och posttjänster i fred.
Förordning (2022:515).
Särskilda uppgifter
9 §
När Post- och telestyrelsen beslutar om föreskrifter ska  myndigheten i förekommande fall beakta nationell och  internationell standard. Förordning (2022:515).
10 §
Post- och telestyrelsen ska fullgöra den prövning eller tillsyn som regeringen särskilt beslutar om i samband med avtal mellan staten och en postoperatör.
11 §
Post- och telestyrelsen ska främja att marknaderna för  post och elektronisk kommunikation fungerar effektivt ur ett  konsumentperspektiv och ur den regionala tillväxtpolitikens  perspektiv samt att marknaden för elektronisk kommunikation  fungerar effektivt ur ett konkurrensperspektiv. Myndigheten  ska verka för att företag och andra enskilda har förtroende  för samt förmåga och möjlighet att använda it och elektroniska  kommunikationstjänster.
Myndigheten ska särskilt verka för att målen för  funktionshinderspolitiken uppnås inom myndighetens  ansvarsområde och ska vara samlande, stödjande och pådrivande  i förhållande till övriga berörda parter.
Myndigheten får genom upphandling eller stöd av mindre  betydelse enligt kommissionens förordning (EU) 2023/2832 av  den 13 december 2023 om tillämpningen av artiklarna 107 och 
108 i fördraget om Europeiska unionens funktionssätt på stöd  av mindre betydelse som beviljas företag som tillhandahåller  tjänster av allmänt ekonomiskt intresse finansiera
1. utvecklingsprojekt,
2. andra insatser för ökad tillgänglighet, användbarhet och  mångfald inom it och elektronisk kommunikation, och
3. elektroniska tjänster för personer med funktionsnedsättning  och personer med speciella behov.
Myndigheten ska i konkurrens- och konsumentfrågor samt i  frågor som rör regional tillväxtpolitik och  funktionshinderspolitik samråda med berörda myndigheter och ta  initiativ till ett löpande informationsutbyte mellan  myndigheterna. Förordning (2024:323).
12 §
Post- och telestyrelsen ska integrera ett jämställdhetsperspektiv i all sin verksamhet och där det bedöms lämpligt särskilt belysa och beakta kvinnors och mäns villkor.
12 a §
Post- och telestyrelsen ska i en särskild rapport till  regeringen senast den 1 oktober varje år redovisa
1. avgiftsutfall och kostnadstäckning för avgifter enligt  bilagan till förordningen (2016:602) om finansiering av Post-  och telestyrelsens verksamhet, och
2. förslag till ändringar av bilagan till samma förordning.
Förordning (2021:1229).
13 §
Post- och telestyrelsen får, med de begränsningar  som följer av Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning), lagen (2018:218) med  kompletterande bestämmelser till EU:s dataskyddsförordning  och offentlighets- och sekretesslagen (2009:400), till  myndigheter och enskilda sälja uppgifter ur Post- och  telestyrelsens frekvens- och tillståndsregister.
Uppgifterna får lämnas ut via terminal, på medium för  automatisk databehandling eller på annat sätt. Grunderna för  prissättningen beslutas av Post- och telestyrelsen.
Uppgifter som avser den registrerades personliga förhållanden  får inte säljas, om de kan antas utgöra ett hot mot den  registrerades personliga integritet. Om den registrerade har  anmält till Post- och telestyrelsen att han eller hon önskar  att uppgifterna inte används för direktreklam, får de inte  säljas för det ändamålet. Förordning (2018:385).
Ledning
14 §
Post- och telestyrelsen leds av en styrelse.
15 §
Styrelsen består av lägst fem och högst tio ledamöter.
15 a §
En styrelseledamot får skiljas från sitt uppdrag om
1. ledamoten själv har begärt det,
2. ledamoten har utsetts huvudsakligen till följd av att denne innehar en viss anställning eller ett visst uppdrag och den anställningen eller det uppdraget har upphört, eller
3. ledamoten allvarligt har åsidosatt sina uppgifter.
Förordning (2014:1441).
Personalansvarsnämnd
16 §
Vid Post- och telestyrelsen ska det finnas en personalansvarsnämnd.
Handläggningen av vissa ärenden
17 §
Vid prövningen av ärenden enligt 11 kap. 14 § lagen 
(2022:482) om elektronisk kommunikation och 2 kap. 4 §, 
3 kap. 4 § och 4 kap. 9 § lagen (2016:534) om åtgärder för  utbyggnad av bredbandsnät ska föredraganden vara lagfaren.
Förordning (2022:515).
Tillämpligheten av viss förordning
18 §
Personalföreträdarförordningen (1987:1101) ska tillämpas på Post- och telestyrelsen.
Avgifter
19 §
Bestämmelser om avgifter för Post- och telestyrelsens  verksamhet finns i
- 4 kap. 21 § postlagen (2010:1045),
- 10 § lagen (2019:181) med kompletterande bestämmelser till  EU:s förordning om gränsöverskridande paketleveranstjänster,
- 14 kap. 1 och 2 §§ lagen (2022:482) om elektronisk  kommunikation,
- 15 § radioutrustningslagen (2016:392),
- 5 kap. 1 § lagen (2016:534) om åtgärder för utbyggnad av  bredbandsnät,
- 7 § lagen (2016:561) med kompletterande bestämmelser till  EU:s förordning om elektronisk identifiering,
- förordningen (2016:602) om finansiering av Post- och  telestyrelsens verksamhet, och
- 16 § lagen (2024:500) med kompletterande bestämmelser till  EU:s dataförvaltningsförordning. Förordning (2024:503).
Bisysslor
20 §
De anställda hos Post- och telestyrelsen får inte för  egen eller någon annans räkning driva sådan verksamhet som  avses i lagen (2022:482) om elektronisk kommunikation,  postlagen (2010:1045) eller radioutrustningslagen (2016:392)  eller som omfattas av lagen (2016:561) med kompletterande  bestämmelser till EU:s förordning om elektronisk identifiering  eller lagen (2019:181) med kompletterande bestämmelser till  EU:s förordning om gränsöverskridande paketleveranstjänster.  De får inte heller vara anställda hos eller åta sig uppdrag  för ett företag som driver sådan verksamhet. Post- och  telestyrelsen får dock i enskilda fall besluta om undantag  från detta förbud. Förordning (2022:515).
Övergångsbestämmelser
2007:951
1. Denna förordning träder i kraft den 1 januari 2008, då förordningen (1997:401) med instruktion för Post- och telestyrelsen ska upphöra att gälla.
2. Vid upphandlingar enligt 8 § 2 får Post- och telestyrelsen inte ingå upphandlingskontrakt som börjar gälla före den 1 juli 2008.
2019:1227
1. Denna förordning träder i kraft den 1 januari 2020.
2. Den första rapporten enligt 6 b § andra stycket ska lämnas  senast den 1 juli 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.