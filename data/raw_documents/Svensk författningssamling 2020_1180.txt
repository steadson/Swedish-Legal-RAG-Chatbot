Title: Förordning (2020:1180) om vissa utsläpp av växthusgaser
SFS Number: Svensk författningssamling 2020:1180
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20201180-om-vissa-utslapp-av_sfs-2020-1180/
Source Link: http://rkrattsbaser.gov.se/sfst?bet=2020:1180
Amendment Register Link: http://rkrattsbaser.gov.se/sfsr?bet=2020:1180
Ministry/Authority: Klimat- och näringslivsdepartementet
Issued: 2020-12-03
Metadata: {"Utfärdad": "2020-12-03", "Ändrad": "t.o.m. SFS 2025:906"}

==================================================

Förordning (2020:1180) om vissa utsläpp av växthusgaser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:1180
Departement/myndighet
:   
Klimat- och näringslivsdepartementet
Utfärdad
:   
2020-12-03
Ändrad
:   
t.o.m. SFS 2025:906
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Förordningens innehåll och ordförklaringar
2 kap. Myndigheter
3 kap. Utsläpp från anläggningar
3 a kap. Utsläpp från bränsleverksamheter
4 kap. Utsläpp från flygverksamhet
4 a kap. Utsläpp från sjötransportverksamhet
5 kap. Tilldelning av utsläppsrätter
6 kap. Elektronisk hantering av handlingar
7 kap. Unionsregistret
8 kap. Utfärdande och återlämnande av utsläppsrätter
9 kap. Överlämnande av utsläppsrätter
9 a kap. Internationella samarbeten enligt artikel 6 i  Parisavtalet
10 kap. Sanktioner
11 kap. Bemyndiganden
12 kap. Överklagande
Övergångsbestämmelser
1 kap. Förordningens innehåll och ordförklaringar
1 §
Denna förordning innehåller bestämmelser om tillämpningen  av lagen (2020:1173) om vissa utsläpp av växthusgaser.  Förordningen innehåller även bestämmelser om internationella  samarbeten enligt artikel 6 i Parisavtalet.
Förordningen kompletterar
- EU-förordningar som har antagits med stöd av  Europaparlamentets och rådets direktiv 2003/87/EG av den 
13 oktober 2003 om ett system för handel med utsläppsrätter  för växthusgaser inom unionen och om ändring av rådets  direktiv 96/61/EG, i lydelsen enligt Europaparlamentets och  rådets direktiv (EU) 2023/959 (utsläppshandelsdirektivet),
- Europaparlamentets och rådets förordning (EU) 2015/757 av  den 29 april 2015 om övervakning, rapportering och verifiering  av koldioxidutsläpp från sjötransporter och om ändring av  direktiv 2009/16/EG (EU:s MRV-förordning), och
- EU-förordningar som antagits med stöd av EU:s MRV-
förordning.
Förordningen är meddelad med stöd av
- 7 § 1 lagen om vissa utsläpp av växthusgaser i fråga om 
3 kap. 1-7 §§ och 3 a kap. 1-6 §§,
- 7 § 2 lagen om vissa utsläpp av växthusgaser i fråga om 
3 kap. 9 a och 9 b §§,
- 11 § lagen om vissa utsläpp av växthusgaser i fråga om 
4 kap. 3 §,
- 11 a § lagen om vissa utsläpp av växthusgaser i fråga om 
4 kap. 1 a och 11-17 §§,
- 12 § lagen om vissa utsläpp av växthusgaser i fråga om 
3 kap. 8 och 10 §§, 3 a kap. 7-9 §§ och 4 kap. 6 §,
- 13 § lagen om vissa utsläpp av växthusgaser i fråga om 
3 kap. 14 §, 3 a kap. 15 §, 4 kap. 1, 2 och 7-8 c §§ och 
4 a kap. 1-4 §§,
- 15 § lagen om vissa utsläpp av växthusgaser i fråga om 
5 kap. 3, 8-11 och 13-17 §§ och 11 kap. 1 § 2,
- 17 § lagen om vissa utsläpp av växthusgaser i fråga om 
3 kap. 15 §, 3 a kap. 16 §, 4 a kap. 6-11 §§, 8 kap. 2-5 §§  och 9 kap. 2-6 §§,
- 21 § lagen om vissa utsläpp av växthusgaser i fråga om 
7 kap. 2 och 3 §§,
- 22 § lagen om vissa utsläpp av växthusgaser i fråga om 
7 kap. 4 och 10 §§,
- 25 § lagen om vissa utsläpp av växthusgaser i fråga om 
3 kap. 13 §, 3 a kap. 12-14 §§, 4 kap. 4, 9 och 10 §§, 5 kap. 
5-7 §§ och 11 kap. 1 § 1 och 3,
- 26 § lagen om vissa utsläpp av växthusgaser i fråga om 
7 kap. 8 § och 11 kap. 4 §,
- 41 § lagen om vissa utsläpp av växthusgaser i fråga om 
10 kap. 1-9 §§,
- 42 § lagen om vissa utsläpp av växthusgaser i fråga om 
10 kap. 10 och 11 §§,
- 42 a § lagen om vissa utsläpp av växthusgaser i fråga om 
10 kap. 18-22 §§,
- 43 § lagen om vissa utsläpp av växthusgaser i fråga om 
10 kap. 14 och 15 §§,
- 8 kap. 11 § regeringsformen i fråga om 11 kap. 2 §,
- 10 kap. 2 § regeringsformen i fråga om 11 kap. 3 §, och
- 8 kap. 7 § regeringsformen i fråga om övriga bestämmelser.
Förordning (2024:688).
2 §
Bestämmelserna i denna förordning avser
- förordningens innehåll och ordförklaringar (1 kap.),
- myndigheter (2 kap.),
- utsläpp från anläggningar (3 kap.),
- utsläpp från bränsleverksamheter (3 a kap.),
- utsläpp från flygverksamhet (4 kap.),
- utsläpp från sjötransportverksamhet (4 a kap.),
- tilldelning av utsläppsrätter (5 kap.),
- elektronisk hantering av handlingar (6 kap.),
- unionsregistret (7 kap.),
- utfärdande och återlämnande av utsläppsrätter (8 kap.),
- överlämnande av utsläppsrätter (9 kap.),
- internationella samarbeten enligt artikel 6 i Parisavtalet 
(9 a kap.),
- sanktioner (10 kap.),
- bemyndiganden (11 kap.), och
- överklagande (12 kap.). Förordning (2024:688).
Ordförklaringar
3 §
I 4-13 §§ förklaras ord och uttryck som används i  förordningen. I övrigt har ord och uttryck i förordningen  samma betydelse som i lagen (2020:1173) om vissa utsläpp av  växthusgaser. Förordning (2024:688).
4 §
I denna förordning avses med
tilldelningsförordningen: kommissionens delegerade förordning 
(EU) 2019/331 av den 19 december 2018 om fastställande av  unionstäckande övergångsbestämmelser för harmoniserad gratis  tilldelning av utsläppsrätter enligt artikel 10a i  Europaparlamentets och rådets direktiv 2003/87/EG,
verifieringsförordningen: kommissionens genomförandeförordning 
(EU) 2018/2067 av den 19 december 2018 om verifiering av  uppgifter och ackreditering av kontrollörer i enlighet med  Europaparlamentets och rådets direktiv 2003/87/EG,
övervaknings- och rapporteringsförordningen: kommissionens  genomförandeförordning (EU) 2018/2066 av den 19 december 2018  om övervakning och rapportering av växthusgasutsläpp i  enlighet med Europaparlamentets och rådets direktiv 2003/87/EG  och om ändring av kommissionens förordning (EU) nr 601/2012,
registerförordningen: kommissionens delegerade förordning (EU) 
2019/1122 av den 12 mars 2019 om komplettering av  Europaparlamentets och rådets direktiv 2003/87/EG vad gäller  unionsregistrets funktion, och
verksamhetsändringsförordningen: kommissionens  genomförandeförordning (EU) 2019/1842 av den 31 oktober 2019  om tillämpningsföreskrifter för Europaparlamentets och rådets  direktiv 2003/87/EG vad gäller ytterligare åtgärder i samband  med justeringar av gratis tilldelning av utsläppsrätter på  grund av förändringar av verksamhetsnivå.
5 §
I denna förordning avses med
tilldelningsperiod: någon av perioderna 2021-2025, 2026-2030  eller 2031-2035,
Corsia-förteckningen: den förteckning som Europeiska  kommissionen har antagit enligt artikel 25a.3 i  utsläppshandelsdirektivet, och
Corsia-period: någon av perioderna 2021-2023 eller 2024-2026.
Förordning (2023:729).
5 a §
Med yttersta randområde avses i denna förordning ett  område som avses i artikel 349 i fördraget om Europeiska  unionens funktionssätt. Förordning (2023:729).
6 §
Med EES-flygningar avses i denna förordning sådan  flygverksamhet som anges i 4 § 1 lagen (2020:1173) om vissa  utsläpp av växthusgaser.
6 a §
Med Corsia-flygningar avses i denna förordning  flygverksamhet enligt 4 § lagen (2020:1173) om vissa utsläpp  av växthusgaser som utförs med flygplan vars maximala  certifierade startmassa överstiger 5 700 kilogram, dock inte
1. flygningar som avgår från och ankommer till samma EES-stat,
2. flygningar mellan en medlemsstat och medlemsstatens  yttersta randområden,
3. flygningar mellan en medlemsstats yttersta randområden,
4. flygningar inom ett yttersta randområde,
5. statsluftfart,
6. flygningar för militära ändamål,
7. humanitära flygningar,
8. sjuktransporter,
9. flygningar för brandbekämpning,
10. flygningar som föregår flygningar enligt 7-9, om samma  luftfartyg används för att genomföra flygningarna och de är  nödvändiga för att genomföra flygningarna enligt 7-9, eller
11. flygningar som följer på flygningar enligt 7-9, om de görs  för att förflytta luftfartyget inför annan verksamhet.
Förordning (2023:729).
7 §
Med avfallsenergianläggning avses i denna förordning en  stationär eller mobil anläggning vars huvudsakliga ändamål är  att alstra energi eller tillverka material och där avfall
1. utnyttjas som normalt bränsle eller tillskottsbränsle,  eller
2. värmebehandlas i syfte att bortskaffa det.
I ordet avfallsenergianläggning ingår även det område som hör  till anläggningen med samtliga förbränningslinjer, utrymmen  och system och all utrustning som hör samman med avfallets  behandling.
7 a §
Med kommunalt avfall och farligt avfall avses i denna  förordning detsamma som i 15 kap. 3 § miljöbalken och i 
1 kap. 4 § avfallsförordningen (2020:614).  Förordning (2023:729).
8 §
Med befintlig anläggning avses i denna förordning en sådan  anläggning som anges i artikel 2.1 i tilldelningsförordningen.
9 §
Med ny deltagare avses i denna förordning en anläggning  där det bedrivs någon sådan verksamhet som beskrivs i bilaga 1  och som omfattas av ett tillstånd till utsläpp av växthusgaser  som har getts för första gången den
- 1 juli 2019-31 december 2025 för tilldelningsperioden 2021-2025, eller
- 1 juli 2024-31 december 2030 för tilldelningsperioden 2026-2030. Förordning (2024:688).
10 §
Med förbränning avses i denna förordning varje oxidation  av ett bränsle, oavsett hur den värme, el eller mekaniska  energi som produceras genom denna process används, och all  annan verksamhet som är direkt förknippad med processen, även  rening av rökgaser.
11 §
Med godtagna flygbränslen avses i denna förordning
1. väte från förnybara energikällor samt avancerade  biodrivmedel som avses i artikel 2.34 i Europaparlamentets och  rådets direktiv (EU) 2018/2001 av den 11 december 2018 om  främjande av användningen av energi från förnybara  energikällor, i lydelsen enligt Europaparlamentets och rådets  direktiv (EU) 2023/2413 (förnybartdirektivet),
2. förnybara bränslen av icke-biologiskt ursprung som används  för att uppfylla den skyldighet som avses i artikel 25 i  förnybartdirektivet, eller
3. flygbränslen som inte härrör från fossila bränslen och som  används för att uppfylla de krav på inblandning av hållbara  bränslen i flygbränslen som följer av Europaparlamentets och  rådet förordning (EU) 2023/2405 av den 18 oktober 2023 om  säkerställande av lika villkor för hållbar lufttransport 
(ReFuelEU Aviation).
Första stycket 1 och 2 gäller endast bränslen för vilka  emissionsfaktorn enligt övervaknings- och  rapporteringsförordningen är noll. Förordning (2023:729).
12 §
I denna förordning avses med
rederi: en verksamhetsutövare i fråga om en  sjötransportverksamhet enligt lagen (2020:1173) om vissa  utsläpp av växthusgaser,
resa: en förflyttning av ett fartyg som påbörjas eller  avslutas i en anlöpshamn,
isklassfartyg: ett fartyg som har en isklass IA, IA Super  eller en likvärdig isklass som fastställts på grundval av  Helsingforskommissionens rekommendation 25/7,
kryssningsfartyg: ett passagerarfartyg som inte har lastdäck  och som är konstruerat uteslutande för kommersiell transport  av passagerare med nattlogi till sjöss, och
ro-ro-passagerarfartyg: ett fartyg som medför fler än tolv  passagerare och har ro-ro-lastutrymmen eller lastutrymmen av  särskild kategori enligt definitionen i regel II-2/3 i 1974  års internationella konvention om säkerhet för människoliv  till sjöss (SÖ 1995:90). Förordning (2023:729).
13 §
Med anlöpshamn avses i denna förordning den hamn där
1. ett fartyg lägger till för att lasta eller lossa gods,
2. passagerare kan gå ombord eller lämna fartyget, eller
3. ett offshorefartyg lägger till för att avlösa sin  besättning.
Den hamn där fartyget gör uppehåll räknas inte som anlöpshamn  om uppehåll görs
1. enbart för att tanka, fylla på varor, avlösa personal på  ett annat fartyg än ett offshorefartyg, angöra en torrdocka  eller reparera fartyget eller dess utrustning,
2. för att fartyget behöver assistans eller befinner sig i en  nödsituation,
3. för omlastning mellan fartyg utanför hamnen,
4. endast för att ta skydd från dåligt väder eller för att  detta krävs på grund av sök- och räddningsinsatser, eller
5. av containerfartyg i en sådan närliggande  containeromlastningshamn som anges i den förteckning som  Europeiska kommissionen har antagit enligt artikel 3ga.2 i  utsläppshandelsdirektivet. Förordning (2023:729).
2 kap. Myndigheter
1 §
Naturvårdsverket är
1. tillståndsmyndighet enligt 8 § lagen (2020:1173) om vissa  utsläpp av växthusgaser,
2. tillsynsmyndighet enligt 27 § samma lag,
3. behörig myndighet enligt utsläppshandelsdirektivet för  övervakning och rapportering av växthusgasutsläpp, verifiering  av uppgifter, tilldelning av utsläppsrätter och annullering av  reduktionsenheter, och
4. administrerande myndighet enligt EU:s MRV-förordning.
Naturvårdsverket ska underrätta Transportstyrelsen om beslut  som gäller flygverksamhet eller sjötransportverksamhet.
Förordning (2023:729).
2 §
Naturvårdsverket ska utreda och pröva frågor om  tilldelning av utsläppsrätter enligt denna förordning och EU-
förordningar som antagits med stöd av  utsläppshandelsdirektivet.
3 §
Naturvårdsverket ska
1. rapportera och verifiera enligt artikel 7 i kommissionens  delegerade förordning (EU) 2019/1603 av den 18 juli 2019 om  komplettering av Europaparlamentets och rådets direktiv 
2003/87/EG vad gäller åtgärder som antagits av Internationella  civila luftfartsorganisationen för övervakning, rapportering  och verifiering av utsläpp för att genomföra en global  marknadsbaserad åtgärd,
2. rapportera enligt artikel 21 i utsläppshandelsdirektivet,
3. informera Europeiska kommissionen enligt artikel 18.4 i  tilldelningsförordningen,
4. informera kommissionen om de uppgifter som avses i  artikel 14.6 i utsläppshandelsdirektivet, och
5. fullgöra de uppgifter som Sverige har i fråga om  informationsutbyte och anmälan enligt artikel 20 i EU:s  MRV-förordning och enligt artikel 16.11a i  utsläppshandelsdirektivet. Förordning (2023:729).
4 §
Statens energimyndighet är kontoföringsmyndighet enligt 
19 § lagen (2020:1173) om vissa utsläpp av växthusgaser.
5 §
Riksgäldskontoret är auktionsförrättare enligt  kommissionens förordning (EU) nr 1031/2010 av den 12 november 
2010 om tidsschema, administration och andra aspekter av  auktionering av utsläppsrätter för växthusgaser i enlighet med  Europaparlamentets och rådets direktiv 2003/87/EG om ett  system för handel med utsläppsrätter för växthusgaser inom  gemenskapen.
6 §
Transportstyrelsen är
1. ansvarig myndighet för de hamnstatskontroller som avses i  artikel 19 i EU:s MRV-förordning,
2. behörig myndighet att besluta om avvisning och kvarhållande  av fartyg enligt artikel 20.3 i EU:s MRV-förordning, och
3. behörig myndighet att besluta om att ett fartyg som inte  för svensk flagg inte får anlöpa svenska hamnar enligt  artikel 20.3 i EU:s MRV-förordning. Förordning (2023:729).
7 §
/Upphör att gälla U:2026-01-01/
Transportstyrelsen ska underrätta Naturvårdsverket om  beslut om avvisning och kvarhållande av fartyg och förbud för  fartyg att anlöpa svensk hamn enligt 10 kap. 18-21 §§ eller  enligt artikel 20.3 i EU:s MRV-förordning.  Förordning (2023:729).
7 §
/Träder i kraft I:2026-01-01/
Transportstyrelsen ska underrätta Kustbevakningen,  Naturvårdsverket, Polismyndigheten, Sjöfartsverket, Tullverket  och berörda hamnar om beslut om avvisning och kvarhållande av  fartyg och förbud för fartyg att anlöpa svensk hamn enligt 
10 kap. 18-21 §§ eller enligt artikel 20.3 i EU:s MRV-
förordning. Förordning (2025:906).
3 kap. Utsläpp från anläggningar
Tillståndsplikt
1 §
Det är förbjudet att vid en anläggning bedriva en sådan  verksamhet som anges i bilaga 1 utan tillstånd.
Förordning (2024:688).
2 §
Bestämmelserna i denna förordning omfattar inte utsläpp  från
1. en anläggning eller del av anläggning som används endast  för forskning eller utveckling eller endast för att prova nya  produkter eller nya processer,
2. en anläggning, under perioden 2026-2030, där mer än 
95 procent av anläggningens totala utsläpp av växthusgaser  under perioden 2019-2023 härrör från förbränning av sådan  biomassa som uppfyller kriterierna för att räknas med  emissionsfaktor noll enligt övervaknings- och  rapporteringsförordningen, eller
3. en anläggning, under perioden 2031-2035, där mer än 
95 procent av anläggningens totala utsläpp av växthusgaser  under perioden 2024-2028 härrör från förbränning av biomassa  som uppfyller kriterierna för att räknas med emissionsfaktor  noll enligt övervaknings- och rapporteringsförordningen.
Trots första stycket omfattar bestämmelserna i denna  förordning bränsleverksamheter som tillgängliggör  bränsleprodukter som förbränns i sådana anläggningar som avses  i första stycket. Förordning (2024:688).
2 a §
/Upphör att gälla U:2026-01-01 genom förordning (2024:305)./
Bestämmelserna i denna förordning omfattar inte utsläpp  från en anläggning där
1. det uteslutande används biomassa vid förbränning, eller
2. man förutom vid start och stängning uteslutande använder  biomassa vid förbränning.
Trots det som anges i första stycket 1 och 2 omfattas utsläpp  av växthusgaser från en anläggning som använder biomassa, om  anläggningen är kopplad till ett fjärrvärmenät med en  sammanlagd tillförd effekt över 20 megawatt.  Förordning (2024:306).
Vad ett tillstånd får omfatta
3 §
Ett tillstånd till utsläpp av växthusgaser får omfatta en  eller flera anläggningar som samma verksamhetsutövare har på  samma plats. Ett tillstånd får även omfatta en eller flera  anläggningar som innehas av flera verksamhetsutövare på samma  plats, om det finns särskilda skäl.
Om flera verksamhetsutövare har ett gemensamt tillstånd,  svarar de solidariskt för att skyldigheterna enligt  tillståndet fullgörs. Förordning (2023:729).
4 §
Om flera verksamhetsutövare bedriver tillståndspliktig  verksamhet på en anläggning får ett tillstånd avse en  verksamhetsutövares del av anläggningen.
Ansökan om tillstånd
5 §
En verksamhetsutövare som vill ansöka om tillstånd till  utsläpp av växthusgaser ska göra detta hos Naturvårdsverket.
Ansökan ska innehålla
1. uppgifter om
a) vilken anläggning som den tillståndspliktiga verksamheten  bedrivs på,
b) vilka andra verksamheter som bedrivs på anläggningen och  den teknik som används,
c) vilka råvaror och insatsvaror som kommer att användas och  sannolikt kommer att ge upphov till utsläpp av växthusgaser,  och
d) anläggningens utsläppskällor av växthusgaser,
2. anläggningsnummer enligt den miljörapport som lämnas enligt 
26 kap. 20 § miljöbalken,
3. en övervakningsplan,
4. en icke-teknisk sammanfattning av de uppgifter som avses i 
1-3,
5. en beskrivning av de tillstånd enligt miljöbalken eller  motsvarande äldre lagstiftning som verksamhetsutövaren har,  och
6. uppgift om vem som svarar för kontakten med myndigheterna.
Förordning (2023:729).
Förutsättningar för tillstånd
6 §
Tillstånd ska ges, om
1. den anläggning som verksamheten bedrivs på omfattas av de  tillstånd som behövs enligt miljöbalken eller äldre  miljölagstiftning, och
2. verksamhetsutövaren bedöms kunna övervaka och rapportera  verksamhetens utsläpp av växthusgaser på ett tillförlitligt  sätt.
Naturvårdsverket får besluta att verksamheten får påbörjas  även om tillståndsbeslutet inte har fått laga kraft, om det  finns skäl för det. Förordning (2024:688).
Obligatoriska tillståndsvillkor
7 §
Ett tillstånd till utsläpp av växthusgaser ska förenas med  villkor om att
1. verksamhetsutövaren ska övervaka och rapportera utsläppen i  enlighet med en övervakningsplan, och
2. utsläppsrätter ska överlämnas i enlighet med 9 kap.
Förordning (2023:729).
Ändring av en anläggning
8 §
Verksamhetsutövaren för en anläggning som omfattas av ett  tillstånd till utsläpp av växthusgaser ska snarast möjligt  till Naturvårdsverket anmäla om det planeras en ändring av  anläggningen, om ändringen i mer än ringa omfattning kan  påverka utsläppen av de växthusgaser som tillståndet avser.
Förordning (2023:729).
9 §
Naturvårdsverket ska pröva om en sådan ändring som avses i 
8 § gör det nödvändigt att ge verksamheten ändrade eller nya  villkor om övervakning och rapportering. Om sådana villkor  behövs ska myndigheten ge ett nytt tillstånd.
Verksamheter som inte längre omfattas av tillståndsplikt
9 a §
Naturvårdsverket får besluta att en verksamhetsutövare  får behålla ett tillstånd till utsläpp av växthusgaser för en  verksamhet som inte längre är tillståndspliktig enligt 1 § om
1. verksamheten varit tillståndspliktig på grund av att den  sammanlagda tillförda effekten vid anläggningen överstigit 
20 megawatt, och
2. skälet till att verksamheten inte längre är  tillståndspliktig är att anläggningens produktionsprocesser  har ändrats i syfte att minska utsläppen av växthusgaser från  anläggningen.
Ett beslut om att en verksamhetsutövare får behålla  tillståndet ska vara tidsbegränsat till antingen den  innevarande tilldelningsperioden eller den innevarande och den  efterföljande tilldelningsperioden. Förordning (2023:729).
9 b §
En ansökan om att få behålla ett tillstånd enligt 9 a §  ska lämnas till Naturvårdsverket i samband med en anmälan om  ändring av anläggningen enligt 8 §. Ansökan ska innehålla  uppgifter
1. som visar att skälet till att verksamheten inte längre är  tillståndspliktig är att anläggningens produktionsprocesser  har ändrats i syfte att minska utsläppen, och
2. om vilken tidsperiod ansökan avser. Förordning (2023:729).
Övertagen drift av en anläggning
10 §
Om en ny verksamhetsutövare tar över hela eller delar av  driften av en anläggning, ska den verksamhetsutövaren snarast  möjligt anmäla detta till Naturvårdsverket.
11 §
Naturvårdsverket ska ge ett nytt tillstånd om en ny  verksamhetsutövare anmäls.
Information till Statens energimyndighet
12 §
Naturvårdsverket ska informera Statens energimyndighet om  beslut som gäller
1. ett nytt tillstånd,
2. ett återkallat tillstånd, eller
3. ett tillstånd till ny verksamhetsutövare.
Övervakning och rapportering
13 §
Verksamhetsutövaren ska övervaka och rapportera utsläppen  i enlighet med övervaknings- och rapporteringsförordningen.
Krav på utsläppsrätter
14 §
Verksamhetsutövaren ska se till att utsläpp av de  växthusgaser som omfattas av en beskrivning i bilaga 1 täcks  av utsläppsrätter senast vid den redovisningstidpunkt som  anges i 9 kap. 5 §. Förordning (2024:688).
Undantag från skyldighet att överlämna utsläppsrätter
15 §
För utsläpp av växthusgaser från verksamhet vid en  anläggning som omfattas av beskrivning 1a i bilaga 1 gäller  inte
1. skyldigheten i 14 § att se till att utsläpp av växthusgaser  täcks av utsläppsrätter, och
2. bestämmelserna om överlämnande av utsläppsrätter i 17 §  lagen (2020:1173) om vissa utsläpp av växthusgaser och 7 § 2  detta kapitel. Förordning (2024:688).
3 a kap. Utsläpp från bränsleverksamheter
Tillståndsplikt
1 §
En bränsleverksamhet som tillgängliggör bränsleprodukter  för konsumtion, vilka förbränns inom de sektorer som anges i  bilaga 2, får endast bedrivas efter det att Naturvårdsverket  har gett tillstånd till utsläpp av växthusgaser, om inget  annat följer av 2 eller 3 §. Förordning (2024:688).
2 §
Detta kapitel gäller inte bränsleverksamheter som
1. endast tillgängliggör sådana bränsleprodukter som
a) har en emissionsfaktor som är noll, eller
b) utgör farligt avfall eller kommunalt avfall, eller
2. endast tillgängliggör bränsleprodukter i samband med
a) sådan distansförsäljning som avses i 4 c kap.  lagen (1994:1776) om skatt på energi, eller
b) förfarandet för beskattade varor som avses i 4 d kap. samma  lag. Förordning (2024:688).
3 §
Detta kapitel gäller inte bränsleverksamheter som endast  tillgängliggör sådana bränsleprodukter som förbränns i
1. en sådan verksamhet som avses i bilaga 1 till denna  förordning, eller
2. en verksamhet i en annan EU-medlemsstat som omfattas av de  bestämmelser som genomför bilaga I till  utsläppshandelsdirektivet i den staten.
Trots första stycket tillämpas kapitlet på bränsleverksamheter  som tillgängliggör bränsleprodukter som förbränns
1. i samband med transport av växthusgaser för geologisk  lagring i en lagringsanläggning som har ett sådant godkännande  som avses i Europaparlamentets och rådets direktiv 2009/31/EG  av den 23 april 2009 om geologisk lagring av koldioxid och  ändring av rådets direktiv 85/337/EEG, Europaparlamentets och  rådets direktiv 2000/60/EG, 2001/80/EG, 2004/35/EG, 2006/12/EG  och 2008/1/EG samt förordning (EG) nr 1013/2006, eller
2. i anläggningar som har undantagits med stöd av artikel 27a  i utsläppshandelsdirektivet. Förordning (2024:688).
4 §
En verksamhetsutövare som vill ansöka om tillstånd till  utsläpp av växthusgaser ska göra detta hos Naturvårdsverket.
Ansökan ska innehålla
1. uppgifter om
a) verksamhetsutövaren,
b) vilka typer av bränsleprodukter som verksamhetsutövaren  avser att tillgängliggöra och på vilket sätt, och
c) inom vilka sektorer enligt bilaga 2 som bränsleprodukterna  ska användas för förbränning,
2. en övervakningsplan,
3. en icke-teknisk sammanfattning av de uppgifter som avses i 
1 och 2, och
4. uppgifter om vem som svarar för kontakten med  myndigheterna.
Naturvårdsverket får, om det finns särskilda skäl, i det  enskilda fallet besluta att övervakningsplanen får lämnas in  vid en annan tidpunkt än den som anges i artikel 75b.2 i  övervaknings- och rapporteringsförordningen.
Förordning (2024:688).
Förutsättningar för tillstånd
5 §
Tillstånd ska ges om verksamhetsutövaren bedöms kunna på  ett tillförlitligt sätt övervaka och rapportera verksamhetens  utsläpp av växthusgaser.
Naturvårdsverket får besluta att verksamheten får påbörjas  även om tillståndsbeslutet inte har fått laga kraft, om det  finns skäl för det. Förordning (2024:688).
Obligatoriska tillståndsvillkor
6 §
Ett tillstånd ska förenas med villkor om att
1. verksamhetsutövaren ska övervaka och rapportera utsläppen i  enlighet med en övervakningsplan, och
2. utsläppsrätter ska överlämnas i enlighet med 9 kap.
Förordning (2024:688).
Ändring av en bränsleverksamhet
7 §
Verksamhetsutövaren ska snarast möjligt till  Naturvårdsverket anmäla om det planeras en ändring i fråga om  bränsleverksamheten eller de bränsleprodukter som  tillgängliggörs för konsumtion.
En anmälan krävs dock endast om ändringarna i mer än ringa  omfattning kan påverka utsläppen av växthusgaser.
Förordning (2024:688).
8 §
Naturvårdsverket ska pröva om en sådan ändring som avses i 
7 § gör det nödvändigt att ge verksamheten ändrade eller nya  villkor om övervakning och rapportering. Om sådana villkor  behövs ska myndigheten ge ett nytt tillstånd.
Förordning (2024:688).
Övertagen drift av en bränsleverksamhet
9 §
Om en ny verksamhetsutövare tar över driften av hela eller  delar av en bränsleverksamhet, ska den verksamhetsutövaren  snarast möjligt anmäla detta till Naturvårdsverket.
Förordning (2024:688).
10 §
Naturvårdsverket ska utfärda ett nytt tillstånd om en ny  verksamhetsutövare anmäls. Förordning (2024:688).
Information till Statens energimyndighet
11 §
Naturvårdsverket ska informera Statens energimyndighet om  beslut som gäller
1. ett nytt tillstånd,
2. ett återkallat tillstånd, eller
3. ett tillstånd till en ny verksamhetsutövare.
Förordning (2024:688).
Övervakning och rapportering
12 §
Verksamhetsutövaren ska övervaka och rapportera utsläppen  i enlighet med övervaknings- och rapporteringsförordningen.
Förordning (2024:688).
13 §
I fråga om rapportering av utsläpp för 2024 får  Naturvårdsverket tillåta att en verksamhetsutövare inte  motiverar varför en viss övervakningsmetod inte är tekniskt  genomförbar eller varför en viss övervakningsmetod skulle  medföra orimliga kostnader enligt artikel 75c eller 75d i  övervaknings- och rapporteringsförordningen.  Förordning (2024:688).
14 §
År 2028, 2029 och 2030 ska verksamhetsutövaren, i  enlighet med den genomförandeakt som Europeiska kommissionen  har antagit med stöd av artikel 30f.3 i  utsläppshandelsdirektivet, rapportera sådana kostnader som har  samband med skyldigheten att överlämna utsläppsrätter i en  bränsleverksamhet och som har förts över på den som använder  de bränsleprodukter som har tillgängliggjorts för konsumtion.
Rapporteringen ska göras senast den 30 april varje år och avse  de genomsnittliga kostnaderna för föregående kalenderår.
Förordning (2024:688).
Krav på utsläppsrätter
15 §
Verksamhetsutövaren ska se till att utsläpp av  växthusgaser från verksamheten täcks av utsläppsrätter senast  vid den redovisningstidpunkt som anges i 9 kap. 5 a §.
Förordning (2024:688).
Undantag från skyldighet att överlämna utsläppsrätter
16 §
Verksamhetsutövaren ska inte överlämna utsläppsrätter för  sådan verksamhet som avses i 2 § eller 3 § första stycket.
Förordning (2024:688).
4 kap. Utsläpp från flygverksamhet
Verksamhetsutövare som omfattas
1 §
Bestämmelserna i denna förordning om flygverksamhet ska  tillämpas på en verksamhetsutövare som
1. har en operativ licens för verksamheten, beviljad av  Transportstyrelsen enligt Europaparlamentets och rådets  förordning (EG) nr 1008/2008 av den 24 september 2008 om  gemensamma regler för tillhandahållande av lufttrafik i  gemenskapen eller motsvarande äldre bestämmelser, eller
2. ska fullgöra sina skyldigheter i Sverige enligt den  förteckning som Europeiska kommissionen har antagit enligt  artikel 18a.3 i utsläppshandelsdirektivet.  Förordning (2023:729).
1 a §
Bestämmelserna i denna förordning om att annullera  reduktionsenheter för utsläpp av koldioxid från Corsia-
flygningar ska tillämpas på en verksamhetsutövare som
1. har ett drifttillstånd, beviljat av Transportstyrelsen  enligt kommissionens förordning (EU) nr 965/2012 av den 
5 oktober 2012 om tekniska krav och administrativa förfaranden  i samband med flygdrift enligt Europaparlamentets och rådets  förordning (EG) nr 216/2008, eller
2. är registrerad i Sverige. Förordning (2023:729).
Krav på utsläppsrätter
2 §
Verksamhetsutövaren ska se till att utsläpp av koldioxid  från EES-flygningar täcks av utsläppsrätter senast vid den  redovisningstidpunkt som anges i 9 kap. 5 §.
Förordning (2024:688).
Övervakning och rapportering
3 §
Verksamhetsutövaren för en flygverksamhet som ger upphov  till utsläpp av koldioxid ska ha en övervakningsplan för  verksamheten. Förordning (2023:729).
4 §
Verksamhetsutövaren ska övervaka och rapportera utsläppen  från flygverksamheten i enlighet med övervaknings- och  rapporteringsförordningen. Förordning (2023:729).
Verksamhetsutövaren ska från och med den 1 januari 2025  övervaka och rapportera icke-koldioxideffekter som uppstår  från flygverksamheten i enlighet med den genomförandeakt som  Europeiska kommissionen har antagit med stöd av artikel 14 i  utsläppshandelsdirektivet. Förordning (2023:729).
5 §
Har upphävts genom förordning (2023:729).
Ändring av en flygverksamhet
6 §
Verksamhetsutövaren ska snarast möjligt till  Naturvårdsverket anmäla om
1. det planeras en sammanslagning med en annan verksamhet,  eller
2. verksamheten ska delas upp eller upphöra.
Förordning (2023:729).
Undantag för vissa EES-flygningar
7 §
I fråga om utsläpp av koldioxid från EES-flygningar ska  denna förordning inte tillämpas på
1. flygningar som uteslutande utförs vid officiella uppdrag  för transport av någon som i en stat utanför EES är regerande  monark, hans eller hennes närmaste familj, statsöverhuvud,  regeringschef eller statsråd, om detta styrks genom uppgifter  i färdplanen,
2. flygningar för militära ändamål som genomförs med militära  luftfartyg,
3. flygningar för tull- eller polisändamål,
4. flygningar i samband med eftersökning och räddning,  flygningar för brandbekämpning, humanitära flygningar och  ambulansflygningar med tillstånd av relevant behörig  myndighet,
5. flygningar som uteslutande genomförs enligt  visuellflygregler enligt bilaga 2 till Chicagokonventionen av  den 7 december 1944 angående internationell civil luftfart (SÖ 
1946:2),
6. skolflygningar som uteslutande genomförs för att  klassificera och certifiera flygbesättning, om detta styrks  genom uppgifter i färdplanen och flygningen inte används för  passagerar- eller fraktbefordran, positionering eller  överföringsflygning,
7. flygningar som utan mellanlandningar påbörjas och avslutas  vid samma flygplats,
8. flygningar som uteslutande genomförs för vetenskapliga  ändamål eller i syfte att kontrollera, testa eller certifiera  luftfartyg eller luftburen eller markbaserad utrustning,
9. flygningar med luftfartyg vars maximala certifierade  startmassa understiger 5 700 kilogram,
10. flygningar som genomförs inom ramen för allmän trafikplikt  i enlighet med Europaparlamentets och rådets förordning (EG)  nr 1008/2008 av den 24 september 2008 om gemensamma regler för  tillhandahållande av lufttrafik i gemenskapen, på en flyglinje
a) som omfattar de yttersta randområdena, eller
b) där den erbjudna kapaciteten inte överstiger 50 000 platser  per år,
11. flygningar som genomförs av en verksamhetsutövare som  ägnar sig åt kommersiella lufttransporter och
a) som under tre fyramånadersperioder i följd genomför mindre  än 243 flygningar per period, eller
b) vars utsläpp av koldioxid för flygningarna understiger 
10 000 ton per år, eller
12. flygningar som under åren 2021-2030 genomförs av en  verksamhetsutövare som inte ägnar sig åt kommersiella  lufttransporter och vars utsläpp av koldioxid för flygningarna  understiger 1 000 ton per år.
Första stycket 11 gäller inte flygningar som uteslutande  utförs vid officiella uppdrag för transport av någon som i en  EES-stat är regerande monark, hans eller hennes närmaste  familj, statsöverhuvud, regeringschef eller statsråd.
Förordning (2023:729).
8 §
I fråga om utsläpp från EES-flygningar under åren 2024-2026 ska 2-5 §§ inte tillämpas på flygningar till eller från  flygplatser utanför EES, förutom Förenade kungariket eller  Schweiz. Förordning (2023:729).
8 a §
I fråga om utsläpp från EES-flygningar under åren 2024-2030 ska 2-5 §§ inte tillämpas på flygningar mellan en  flygplats i en medlemsstats yttersta randområde och en
1. annan flygplats i samma yttersta randområde,
2. flygplats i samma medlemsstat, eller
3. flygplats i ett annat yttersta randområde som tillhör samma  medlemsstat. Förordning (2023:729).
8 b §
I fråga om utsläpp från EES-flygningar under åren 2024-2026 ska 2 § inte tillämpas på flygningar
1. till eller från stater som listats i Corsia-förteckningen,  eller
2. mellan EES-stater och stater som inte listats i Corsia-
förteckningen, förutom Förenade kungariket eller Schweiz.
Förordning (2023:729).
8 c §
I fråga om utsläpp från EES-flygningar ska 2 § inte  tillämpas på flygningar till och från
1. de minst utvecklade länderna enligt den klassificering som  används av Förenta nationerna, eller
2. små östater under utveckling enligt den klassificering som  används av Förenta nationerna.
Dock ska 2 § tillämpas i fråga om stater
1. som listats i Corsia-förteckningen, eller
2. vars BNP per capita är lika med eller överstiger  unionsgenomsnittet. Förordning (2023:729).
Verifiering av vissa växthusgasutsläpp
9 §
För verksamhetsutövare som genomför EES-flygningar vars  totala utsläpp av koldioxid understiger 25 000 ton per år, ska  utsläppen anses som verifierade enligt övervaknings- och  rapporteringsförordningen, om utsläppen har fastställts med  hjälp av det verktyg för små utsläppskällor som
1. har godkänts enligt kommissionens förordning (EU) nr 
606/2010 av den 9 juli 2010 om godkännande av ett förenklat  verktyg som utvecklats av Europeiska organisationen för  säkrare flygtrafiktjänst (Eurocontrol) för att beräkna  bränsleförbrukningen för vissa luftfartygsoperatörer med små  utsläpp, i den ursprungliga lydelsen, och
2. Eurocontrol har försett med data från sitt stödinstrument  för utsläppshandelssystemet.
10 §
I fråga om andra flygningar än sådana som avses i 8 §  vars totala utsläpp av koldioxid understiger 3 000 ton per år,  ska utsläppen anses som verifierade enligt övervaknings- och  rapporteringsförordningen, om de har fastställts enligt 9 §.
Annullering av reduktionsenheter
11 §
En verksamhetsutövare som avses i 1 a § ska annullera  reduktionsenheter för utsläpp av koldioxid för Corsia-
flygningar om verksamhetsutövarens utsläpp från Corsia-
flygningar överstiger 10 000 ton koldioxid per år och  flygningarna sker
1. till, från eller mellan stater som omfattas av Corsia-
förteckningen, eller
2. mellan Förenade kungariket eller Schweiz och stater som  omfattas av Corsia-förteckningen. Förordning (2023:729).
12 §
Naturvårdsverket ska
1. senast den 30 november varje år besluta om hur många  reduktionsenheter varje verksamhetsutövare ska annullera med  avseende på deras utsläpp från Corsia-flygningar under det  föregående kalenderåret, och
2. senast den 30 november året efter varje Corsia-periods slut  besluta om hur många reduktionsenheter varje  verksamhetsutövare ska annullera totalt med avseende på deras  utsläpp från Corsia-flygningar under hela den perioden.
Förordning (2023:729). Förordning (2023:729).
13 §
Verksamhetsutövaren ska annullera det antal  reduktionsenheter som Naturvårdsverket beslutat enligt 12 § 2  senast den 31 januari två år efter varje Corsia-periods slut.
Förordning (2023:729).
Kriterier för reduktionsenheter
14 §
De reduktionsenheter som får användas med avseende på  skyldigheter enligt 13 § är sådana som
1. auktoriserats av parter som deltar i den mekanism som  inrättats enligt artikel 6.4 i Parisavtalet,
2. auktoriserats av parter som deltar i sådana program för  utfärdande av reduktionsenheter som har ansetts godtagbara av  Internationella civila luftfartsorganisationens råd,
3. auktoriserats av parterna till sådana avtal som avses i  artikel 11a.5 i utsläppshandelsdirektivet, eller
4. utfärdats för sådana projekt på unionsnivå som avses i  artikel 24a i utsläppshandelsdirektivet. Förordning (2023:729).
15 §
Reduktionsenheter som avses i 14 § 1-3 får användas om
1. arrangemang för godkännande från de deltagande parterna har  inrättats,
2. rapportering anpassas i rätt tid i fråga om antropogena  utsläpp från källor och upptag i sänkor som omfattas av de  deltagande parternas nationellt fastställda bidrag,
3. användningen inte innebär att samma utsläppsminskning  tillgodoräknas av en eller flera aktörer flera gånger eller  att de globala nettoutsläppen ökar, och
4. kraven i den genomförandeakt som Europeiska kommissionen  har antagit med stöd av artikel 11a.3 i  utsläppshandelsdirektivet är uppfyllda. Förordning (2023:729).
16 §
För användning av reduktionsenheter som avses i 14 § 1  och 2 krävs, utöver det som anges i 15 § att de härrör från en  stat som
1. är part i Parisavtalet vid tidpunkten för annullering  enligt 13 §, och
2. omfattas av Corsia-förteckningen.
En reduktionsenhet får användas även om den inte härrör från  en stat som omfattas av Corsia-förteckningen om
1. reduktionsenheten annulleras med avseende på utsläpp som  skett före 2027, eller
2. reduktionsenheten härrör från de minst utvecklade länderna  eller små östater under utveckling enligt den klassificering  som används av Förenta nationerna, med undantag för stater  vars BNP per capita är lika med eller överstiger  unionsgenomsnittet. Förordning (2023:729).
17 §
Reduktionsenheter ska anses uppfylla kriterierna i 14 § 2  och 15 och 16 §§ om de finns i den förteckning som Europeiska  kommissionen har antagit enligt artikel 11.8a i  utsläppshandelsdirektivet. Förordning (2023:729).
Begäran om undantag från offentliggörande av uppgifter
18 §
En verksamhetsutövare får begära att de uppgifter den  lämnat till Naturvårdsverket och som ska offentliggöras av  Europeiska kommissionen enligt artikel 14.6 i  utsläppshandelsdirektivet ska offentliggöras endast på en  aggregerad nivå.
En sådan begäran ska lämnas till Naturvårdsverket.
Förordning (2023:729).
19 §
Naturvårdsverket ska pröva en begäran enligt 18 § och får  besluta att lämna begäran till Europeiska kommissionen om
1. ett offentliggörande kan skada verksamhetsutövarens  kommersiella intressen, och
2. verksamhetsutövaren bedriver flygverksamhet endast mellan  ett mycket begränsat antal
a) par av flygplatser,
b) par av stater som omfattas av Corsia-förteckningen eller  utgörs av Förenade kungariket eller Schweiz, eller
c) par av stater som inte avses i b. Förordning (2023:729).
4 a kap. Utsläpp från sjötransportverksamhet
Verksamhetsutövare som omfattas
1 §
Bestämmelserna i denna förordning om  sjötransportverksamhet ska, förutom 10 kap. 16-23 §§,  tillämpas endast på verksamhetsutövare som
1. är registrerade i Sverige,
2. enligt den förteckning som Europeiska kommissionen har  antagit enligt artikel 3gf.2 i utsläppshandelsdirektivet ska  fullgöra sina skyldigheter i Sverige,
3. inte omfattas av 1 eller 2, men under de fyra föregående  övervakningsåren har genomfört sådana resor som avses i 3 §  och inom EES då haft övervägande delen av sina anlöp till  hamnar i Sverige, eller
4. inte omfattas av 1 eller 2 men genomför sådana resor som  avses i 3 § och den första resan inom EES sker från en  anlöpshamn i Sverige eller, om resan sker från en stat utanför  EES, till en anlöpshamn i Sverige.
Även om en verksamhetsutövare är registrerad i Sverige  tillämpas inte detta kapitel om verksamhetsutövaren enligt den  förteckning som kommissionen har antagit enligt artikel 3gf.2  i utsläppshandelsdirektivet ska fullgöra sina skyldigheter i  en annan EES-stat. Förordning (2023:729).
Krav på utsläppsrätter
2 §
Verksamhetsutövaren ska se till att de sammanlagda  utsläppen av växthusgaser från sjötransportverksamheten senast  vid den redovisningstidpunkt som avses i 9 kap. 5 § täcks av  utsläppsrätter
1. motsvarande 40 procent av de sammanlagda utsläppen av  växthusgaser för år 2024,
2. motsvarande 70 procent av de sammanlagda utsläppen av  växthusgaser för år 2025, och
3. motsvarande 100 procent av de sammanlagda utsläppen av  växthusgaser för år 2026 och varje år därefter.
Förordning (2023:729).
3 §
De sammanlagda utsläppen av växthusgaser enligt 2 § ska  beräknas genom att summera
1. 50 procent av utsläppen från resor med fartyg som
a) avgår från en anlöpshamn inom en EES-stats jurisdiktion och  ankommer till en anlöpshamn utanför en EES-stats jurisdiktion,  och
b) avgår från en anlöpshamn utanför en EES-stats jurisdiktion  och ankommer till en anlöpshamn inom en EES-stats  jurisdiktion, och
2. 100 procent av utsläppen från
a) resor med fartyg som avgår från en anlöpshamn inom en EES-
stats jurisdiktion och ankommer till en anlöpshamn inom en  EES-stats jurisdiktion, och
b) utsläpp inom en sådan anlöpshamn som avses i a.
Förordning (2023:729).
4 §
När det gäller utsläpp av växthusgaser från isklassfartyg  under åren 2024-2030 får verksamhetsutövaren vid beräkningen  av sammanlagda utsläpp enligt 3 § dra av fem procent av de  utsläpp från isklassfartygen som ska ligga till grund för  beräkningen. Förordning (2023:729).
Övervakning, rapportering och verifiering
5 §
I EU:s MRV-förordning finns bestämmelser om att  verksamhetsutövare för en sjötransportverksamhet ska övervaka,  rapportera och verifiera utsläpp av växthusgaser.
Förordning (2023:729).
Undantag från skyldigheten att överlämna utsläppsrätter
6 §
Kravet i 16 § lagen (2020:1173) om vissa utsläpp av  växthusgaser på att överlämna utsläppsrätter för en  sjötransportverksamhet gäller endast för de utsläpp som ska  täckas av utsläppsrätter enligt 2 §. Förordning (2023:729).
7 §
Täckningskravet i 2 § och skyldigheten att överlämna  utsläppsrätter i 16 § lagen (2020:1173) om vissa utsläpp av  växthusgaser ska inte tillämpas på utsläpp av växthusgaser  från sjötransportverksamhet som avses i artikel 2.1a i EU:s  MRV-förordning. Förordning (2023:729).
8 §
Under åren 2024-2025 ska täckningskravet i 2 § och  skyldigheten att överlämna utsläppsrätter i 16 § lagen 
(2020:1173) om vissa utsläpp av växthusgaser inte tillämpas på  utsläpp av metan och dikväveoxid från sjötransportverksamhet.
Förordning (2023:729).
9 §
Under åren 2024-2026 ska täckningskravet i 2 § och  skyldigheten att överlämna utsläppsrätter i 16 § lagen 
(2020:1173) om vissa utsläpp av växthusgaser inte tillämpas på  utsläpp av växthusgaser från sjötransportverksamhet som avses  i artikel 2.1b i EU:s MRV-förordning. Förordning (2023:729).
10 §
Under åren 2024-2030 ska täckningskravet i 2 § och  skyldigheten att överlämna utsläppsrätter i 16 § lagen 
(2020:1173) om vissa utsläpp av växthusgaser inte tillämpas på  utsläpp av växthusgaser som avser
1. resor med passagerarfartyg eller ro-ro-passagerarfartyg som  genomförs mellan två EES-stater inom ramen för ett  gränsöverskridande avtal om allmän trafik eller  gränsöverskridande allmänna trafikplikter, om resorna omfattas  av en genomförandeakt som Europeiska kommissionen har antagit  enligt artikel 12.3-c i utsläppshandelsdirektivet, eller
2. resor med ro-ro-passagerarfartyg och andra passagerarfartyg  än kryssningsfartyg mellan en ö som har färre än 200 000  varaktigt bosatta invånare och inte har väg- eller  järnvägsförbindelser med fastlandet och en hamn under samma  EES-stats jurisdiktion, om resorna omfattas av en  genomförandeakt som Europeiska kommissionen har antagit enligt  artikel 12.3-d i utsläppshandelsdirektivet.
Undantaget gäller även utsläpp inom en hamn i samband med  sådana resor. Förordning (2023:729).
11 §
Under åren 2024-2030 ska täckningskravet i 2 § och  skyldigheten att överlämna utsläppsrätter i 16 § lagen 
(2020:1173) om vissa utsläpp av växthusgaser inte tillämpas på  utsläpp av växthusgaser från resor mellan en anlöpshamn i ett  yttersta randområde som tillhör en medlemsstat och
1. en annan anlöpshamn i samma yttersta randområde,
2. en anlöpshamn i samma medlemsstat, eller
3. en anlöpshamn i ett annat yttersta randområde som tillhör  samma medlemsstat.
Undantaget gäller även utsläpp inom en hamn i samband med  sådana resor. Förordning (2023:729).
5 kap. Tilldelning av utsläppsrätter
Tilldelning till anläggningar
1 §
Bestämmelser om gratis tilldelning av utsläppsrätter till  anläggningar finns i tilldelningsförordningen.
2 §
En verksamhetsutövare som vill ansöka om tilldelning av  utsläppsrätter för en anläggning ska göra detta hos  Naturvårdsverket.
3 §
En anläggning får endast tilldelas utsläppsrätter gratis  om verksamhetsutövaren har lämnat sådana uppgifter om  anläggningen som anges i artikel 14.2 i  tilldelningsförordningen.
3 a §
En anläggning får inte tilldelas utsläppsrätter gratis  om Europeiska kommissionen har beslutat att anläggningen inte  ska införas i den förteckning som avses i artikel 14.1 i  tilldelningsförordningen. Förordning (2021:247).
4 §
Naturvårdsverket ska på begäran av Europeiska kommissionen  göra uppgifterna i en ansökan om tilldelning tillgängliga för  kommissionen.
5 §
Verksamhetsutövaren ska lämna en sådan underrättelse om  förändringar av verksamheten som avses i artikel 23.1 i  tilldelningsförordningen till Naturvårdsverket.
Underrättelsen ska lämnas
1. senast den 15 januari kalenderåret efter att verksamheten  upphörde i fråga om förändringar som innebär att verksamheten  vid en anläggning har upphört i den mening som avses i artikel 
26.1 tilldelningsförordningen, och
2. i samband med inlämnande av rapporten om verksamhetsnivåer  enligt artikel 3.3 i verksamhetsändringsförordningen i fråga  om andra förändringar.
6 §
Verksamhetsutövaren ska lämna en övervakningsmetodplan  upprättad enligt artikel 8 i tilldelningsförordningen till  Naturvårdsverket för godkännande innan utsläppsrätterna får  tilldelas, om en sådan plan inte redan har godkänts.
En övervakningsmetodplan ska lämnas senast
1. den 28 februari 2024 och vart femte år därefter i fråga om  befintliga anläggningar, och
2. tre månader innan en ansökan om tilldelning lämnas till  Naturvårdsverket i fråga om nya deltagare.
7 §
En verksamhetsutövare får, i stället för den tidpunkt som  anges i artikel 9.3 i tilldelningsförordningen, anmäla  ändringar av övervakningsmetodplaner senast den 31 december  varje år till Naturvårdsverket, om ändringarna inte är  betydande i den mening som avses i artikel 9.5 i samma  förordning.
Krav på energieffektivisering och klimatneutralitetsplaner för  full tilldelning
8 §
Tilldelningen av gratis utsläppsrätter till en anläggning  under tilldelningsperioden 2026-2030 eller senare perioder ska  minskas med 20 procent om
1. anläggningen berörs av förslag på kostnadseffektiva  åtgärder som framkommit i
a) en energikartläggning enligt 6 § lagen (2014:266) om  energikartläggning i stora företag, eller
b) en sådan kartläggning som avses i 4 § 2 lagen om  energikartläggning i stora företag, och
2. förslagen inte har genomförts.
Tilldelningen ska dock inte minskas om verksamhetsutövaren kan  visa att
1. återbetalningstiden för de relevanta investeringar som  krävs för att genomföra förslagen överstiger tre år,
2. kostnaderna för investeringarna är oproportionerliga, eller
3. den genomfört andra åtgärder som leder till minskade  utsläpp av växthusgaser som motsvarar de minskningar som ett  genomförande av förslagen hade inneburit.
Förordning (2023:729).
9 §
Tilldelningen av gratis utsläppsrätter från och med  tilldelningsperioden 2026-2030 till en anläggning vars  utsläppsnivåer för växthusgaser överstiger den 80:e  percentilen av utsläppsnivåerna för de relevanta  produktriktmärkena i tilldelningsförordningen ska minskas med 
20 procent, om
1. verksamhetsutövaren inte senast den 1 maj 2024 har  upprättat en plan för klimatneutralitet för anläggningen,  eller
2. uppnåendet av de mellanliggande målen och delmålen i planen  för klimatneutralitet inte verifierats med avseende på mål och  delmål som ska uppnås före den föregående  tilldelningsperiodens slut. Förordning (2023:729).
10 §
En sådan plan för klimatneutralitet som avses i 9 § ska  innehålla
1. åtgärder och investeringar för att anläggningen ska uppnå  klimatneutralitet senast 2050,
2. mellanliggande mål och delmål för att senast den 
31 december 2025, och därefter senast den 31 december vart  femte år, mäta de framsteg som gjorts för att uppnå  klimatneutralitet senast 2050, och
3. en uppskattning av effekterna på utsläppen av växthusgaser  för var och en av de åtgärder och investeringar som planeras  enligt 1.
Åtgärder och investeringar får inte utgöras av  utsläppskrediter.
Planen för klimatneutralitet ska upprättas i enlighet med den  genomförandeakt som Europeiska kommissionen har antagit med  stöd av artikel 10b.4 i utsläppshandelsdirektivet.
Förordning (2023:729).
11 §
Om tilldelningen av utsläppsrätter till en anläggning ska  minskas enligt både 8 och 9 §§ ska endast en av bestämmelserna  tillämpas. Förordning (2023:729).
Förteckning över anläggningar
12 §
Naturvårdsverket ska
1. vart femte år lämna en sådan förteckning som avses i  artikel 14.1 i tilldelningsförordningen över anläggningar som  omfattas av denna förordning till Europeiska kommissionen, och
2. underrätta Europeiska kommissionen i enlighet med artikel 
14.7 i tilldelningsförordningen, när den slutliga mängden  utsläppsrätter som tilldelas gratis har fastställts.
Förordning (2023:729).
Tilldelning av utsläppsrätter till flygverksamhet under åren 
2024-2025
13 §
Naturvårdsverket ska tilldela verksamhetsutövare för  flygverksamhet utsläppsrätter gratis under åren 2024 och 2025  i förhållande till deras andel av utsläpp för EES-flygningar  som rapporterats för år 2023 från all flygverksamhet som  omfattas av EU:s utsläppshandelssystem, med beaktande av det  antal utsläppsrätter som är tillgängliga att dela ut gratis  enligt artikel 3d.1 i utsläppshandelsdirektivet.
Förordning (2023:729).
Tilldelning av utsläppsrätter till flygverksamhet för  användning av godtagna flygbränslen
14 §
För verksamhetsåren 2024-2030 får verksamhetsutövare som  bedriver kommersiella lufttransporter varje år till  Naturvårdsverket ansöka om tilldelning av utsläppsrätter  avseende de mängder godtagna flygbränslen som använts för  sådana flygningar under föregående kalenderår som omfattas av  täckningskravet i 4 kap. 2 §. Förordning (2023:729).
15 §
Verksamhetsutövare får tilldelas utsläppsrätter gratis  för de mängder godtagna flygbränslen som, med beaktande av det  antal utsläppsrätter som är tillgängliga att tilldela gratis  enligt artikel 3c.6 i utsläppshandelsdirektivet, motsvarar
1. högst 70 procent av prisskillnaden mellan användningen av  fossilt flygfotogen och ett godtaget flygbränsle enligt 
1 kap. 11 § 1,
2. högst 95 procent av prisskillnaden mellan användningen av  fossilt flygfotogen och ett godtaget flygbränsle enligt 
1 kap. 11 § 2,
3. högst 100 procent av prisskillnaden mellan användningen av  fossilt flygfotogen och ett godtaget flygbränsle enligt 
1 kap. 11 § 3 på flygplatser som
a) är belägna på öar som är mindre än 10 000 kvadratkilometer  och som saknar väg- eller järnvägsförbindelser med fastlandet,
b) inte är tillräckligt stora för att definieras som  unionsflygplatser enligt Europaparlamentets och rådet  förordning (EU) 2023/2405 av den 18 oktober 2023 om  säkerställande av lika villkor för hållbar lufttransport 
(ReFuelEU Aviation), eller
c) är belägna i ett av de yttersta randområdena, eller
4. högst 50 procent av prisskillnaden mellan användningen av  fossilt flygfotogen och ett godtaget flygbränsle enligt 
1 kap. 11 § 3, i andra fall än de som avses i 1-3.
Med prisskillnad avses den genomsnittliga prisskillnad som  fastställts av Europeiska kommissionen och som offentliggjorts  i Europeiska unionens officiella tidning i enlighet med  artikel 3c.6 i utsläppshandelsdirektivet.
Utsläppsrätter får inte tilldelas för flygningar i  överljudsfart, även om godtagna flygbränslen har använts vid  flygningen. Förordning (2023:729).
16 §
En verksamhetsutövare som tilldelas gratis utsläppsrätter  enligt 15 § ska i samband med att information lämnas om  användningen av godtagna flygbränslen även informera om att  verksamhetsutövaren har mottagit finansiering av Europeiska  unionen.
Naturvårdsverket ska förena ett beslut enligt 15 § med närmare  villkor om hur sådan information ska lämnas.
Förordning (2023:729).
6 kap. Elektronisk hantering av handlingar
Teknisk lösning som tillhandahålls av Europeiska kommissionen
1 §
Europeiska kommissionen tillhandahåller en teknisk lösning  för elektronisk hantering av handlingar som gäller utsläpp av  växthusgaser.
Ansökan om tillstånd
2 §
En ansökan om tillstånd enligt 3 kap. 5 § eller 3 a kap. 
4 § ska lämnas till Naturvårdsverket elektroniskt genom den  tekniska lösning som avses i 1 §.
Naturvårdsverket får, om det finns särskilda skäl, i det  enskilda fallet besluta att en ansökan om tillstånd får lämnas  på annat sätt. Förordning (2024:688).
3 §
Handlingar som gäller övervakning, rapportering och  verifiering av utsläpp ska lämnas elektroniskt till  Naturvårdsverket genom den tekniska lösning som avses i 1 §.
Handlingarna är
1. utsläppsrapporter,
2. övervakningsplaner,
3. underrättelser om förslag till ändringar av  övervakningsplaner enligt artikel 15 i övervaknings- och  rapporteringsförordningen,
4. rapporter om förbättringar av övervakningsmetoden enligt  artikel 69 eller 75q i övervaknings- och  rapporteringsförordningen, och
5. verifieringsrapporter för utsläppsrapporter enligt  artikel 27.1 eller 43r i verifieringsförordningen.
Naturvårdsverket får, om det finns särskilda skäl, i det  enskilda fallet besluta att handlingar får lämnas på annat  sätt. Förordning (2024:688).
Utfärdande av verifieringsrapporter
4 §
Kontrollörer ska vid utfärdande av verifieringsrapporter  för utsläppsrapporter till verksamhetsutövare enligt  artikel 27.1 eller 43r i verifieringsförordningen använda den  tekniska lösning som avses i 1 §.
Naturvårdsverket får, om det finns särskilda skäl, i det  enskilda fallet besluta att verifieringsrapporter får utfärdas  på annat sätt. Förordning (2024:688).
Utlämnande av uppgifter
5 §
Sekretess hindrar inte att uppgifter i handlingar som  avses i 2-4 §§ och 6 § 1-3 lämnas ut till Europeiska  kommissionen genom den tekniska lösning som avses i 1 §.
Förordning (2023:729).
Handlingar som gäller tilldelning av utsläppsrätter
6 §
Handlingar som gäller tilldelning av utsläppsrätter ska  lämnas till Naturvårdsverket elektroniskt genom en teknisk  lösning som myndigheten anvisar.
Handlingarna är
1. ansökningar om tilldelning enligt artiklarna 4 och 5 i  tilldelningsförordningen,
2. rapporter om verksamhetsnivåer enligt artikel 3 i  verksamhetsändringsförordningen och tillhörande  verifieringsrapporter enligt artikel 27.1 i  verifieringsförordningen,
3. övervakningsmetodplaner enligt artikel 8.4 i  tilldelningsförordningen,
4. underrättelser om förändringar av övervakningsmetodplaner  artikel 9.3 i tilldelningsförordningen,
5. underrättelser om förändringar som rör driften av en  anläggning som påverkar anläggningens tilldelning enligt  artikel 23.1 i tilldelningsförordningen, och
6. ansökningar om att avstå tilldelning enligt artikel 24.1 i  tilldelningsförordningen.
Naturvårdsverket får, om det finns särskilda skäl, i det  enskilda fallet besluta att handlingar får lämnas på annat  sätt än som avses i första stycket.
7 kap. Unionsregistret
Kontoföring och registrering i unionsregistret
1 §
I registerförordningen finns bestämmelser om kontoföring.
2 §
En ansökan om registrering eller om att öppna ett konto i  unionsregistret ska vara undertecknad av sökanden eller dennes  ombud.
Minst ett ombud ska vara folkbokförd eller ha säte i Sverige,  om ansökan avser att öppna ett handelskonto.
En ansökan får undertecknas och överföras elektroniskt.
3 §
Om en ansökan inte uppfyller kraven på undertecknande ska  Statens energimyndighet förelägga sökanden att avhjälpa  bristen. Följs inte föreläggandet ska ansökan inte tas upp  till prövning. Ansökan om att öppna ett handelskonto ska inte  heller tas upp till prövning om inget ombud är folkbokförd  eller har säte i Sverige.
4 §
Statens energimyndighet ska stänga av tillträdesrätten för  behöriga ombud till ett specifikt konto i unionsregistret om  myndigheten har underrättats om beslut om att någon som finns  registrerad i unionsregistret har försatts i konkurs eller att  en utsläppsrätt har utmätts, belagts med kvarstad eller  betalningssäkrats.
5 §
Statens energimyndighet ska administrera följande konton i  unionsregistret:
1. Sveriges nationella depåkonton,
2. depåkonton för verksamhetsutövare,
3. depåkonton för luftfartygsoperatörer,
4. handelskonton,
5. mottagarkonton för auktionerade utsläppsrätter, och
6. depåkonton för sjöfartsoperatörer.
Statens energimyndighet ska lämna det stöd som behövs när de  kontrollörer som avses i verifieringsförordningen, och som har  registrerats enligt artikel 18 i registerförordningen, utför  uppgifter i unionsregistret. Förordning (2023:729).
6 §
Statens energimyndighet ska på begäran lämna ut en uppgift  i unionsregistret till Naturvårdsverket.
7 §
Statens energimyndighet ska senast den 31 januari varje år  informera innehavaren av ett depåkonto eller handelskonto om  innehållet på kontot per den 31 december det närmast  föregående kalenderåret.
Informationen ska hållas tillgänglig elektroniskt där  myndigheten håller annan information tillgänglig för  kontohavaren.
8 §
För sin verksamhet med kontoföring får Statens  energimyndighet för handelskonton ta ut ansökningsavgift med 
3 600 kronor och årsavgift med 2 000 kronor.
Ansökningsavgiften ska betalas i förskott av den som ansöker  om kontot. Förskottsbetalning är en förutsättning för att  ansökan ska prövas. Årsavgiften ska betalas i förskott för  varje kalenderår av den som är kontohavare.
Om ett konto stängs återbetalas inte ansökningsavgiften eller  årsavgiften.
9 §
Beslut av Statens energimyndighet om betalning av avgifter  får verkställas enligt utsökningsbalken.
Bestämmelser om indrivning finns i lagen (1993:891) om  indrivning av statliga fordringar m.m. Dröjsmålsavgift ska  betalas enligt lagen (1997:484) om dröjsmålsavgift.
Rättelse av uppgifter i unionsregistret
10 §
En uppgift på ett konto i unionsregistret ska rättas av  Statens energimyndighet, om uppgiften är uppenbart oriktig  till följd av
1. skrivfel, räknefel eller liknande förbiseende, eller
2. tekniskt fel.
Den vars rätt berörs ska ges tillfälle att yttra sig innan  uppgiften rättas, om det inte är uppenbart obehövligt.
Bestämmelser om återkallande av transaktioner i  unionsregistret finns i artikel 58 i registerförordningen.
11 §
För rättelse av personuppgifter finns bestämmelser i  artikel 16 i Europaparlamentets och rådets förordning (EU) 
2016/679 av den 27 april 2016 om skydd för fysiska personer  med avseende på behandling av personuppgifter och om det fria  flödet av sådana uppgifter och om upphävande av direktiv 
95/46/EG (allmän dataskyddsförordning).
12 §
Staten företräds i ärenden om ersättning enligt 23 §  lagen (2020:1173) om vissa utsläpp av växthusgaser av Statens  energimyndighet.
Borttagning av utsläppsrätter
13 §
Statens energimyndighet ska föra över utsläppsrätter som  har förverkats enligt bestämmelser i brottsbalken från ett  depåkonto för verksamhetsutövare till relevant konto för  borttagning.
14 §
Bestämmelser om förfarandet för att på kontoinnehavarens  begäran ta bort utsläppsrätter från dennes konto i  unionsregistret finns i artikel 57 i registerförordningen.
Behandling av personuppgifter
15 §
Statens energimyndighet är personuppgiftsansvarig för den  behandling av personuppgifter som utförs i unionsregistret.
16 §
Ändamålet med behandlingen av de personuppgifter som  kontoföringsmyndigheten administrerar i unionsregistret är att  tillhandahålla uppgifter för
1. verksamhet som staten, en region eller en kommun ansvarar  för enligt lag eller annan författning och
a) som avser utsläppsrätter som registreras i unionsregistret,
b) som förutsätter tillgång till information om utsläppsrätter  för att kunna fullgöras, eller
c) som avser fullgörande av underrättelseskyldighet,
2. omsättning av utsläppsrätter, och
3. affärsverksamhet, kreditgivning eller annan allmän eller  enskild verksamhet där information om utsläppsrätter utgör  underlag för prövningar eller beslut.
8 kap. Utfärdande och återlämnande av utsläppsrätter
Giltighet
1 §
Utsläppsrätter som utfärdas från och med den 1 januari 
2013 ska vara giltiga för obestämd tid.
Utsläppsrätter som utfärdas från och med den 1 januari 2021  ska
1. innehålla uppgifter som visar under vilken tioårsperiod  från och med den 1 januari 2021 de utfärdades, och
2. vara giltiga för obestämd tid för utsläpp som sker från och  med år 2021.
Utfärdande
2 §
Statens energimyndighet ska utfärda utsläppsrätter som  tilldelats för en befintlig anläggning eller för EES-
flygningar varje år senast den 30 juni det år som  tilldelningen avser. Förordning (2023:729).
3 §
Statens energimyndighet ska utfärda utsläppsrätter för en  ny deltagare senast den 30 juni varje år, med början  kalenderåret efter det år då Naturvårdsverket har fattat  beslut om tilldelning enligt tilldelningsförordningen.
Förordning (2023:729).
4 §
Utsläppsrätter får inte utfärdas för
1. en anläggning, om verksamheten har upphört enligt artikel 
26 i tilldelningsförordningen, eller
2. EES-flygningar, om verksamheten har upphört.
Återlämnande av utsläppsrätter
5 §
En verksamhetsutövare ska återlämna utsläppsrätter, om  verksamhetsutövaren har tilldelats för många utsläppsrätter  och den felaktiga tilldelningen beror på att
1. verksamhetsutövaren inte i tid har underrättat  tillsynsmyndigheten enligt artikel 23.1  tilldelningsförordningen om sådana förändringar i driften av  en anläggning som påverkar anläggningens tilldelning,
2. verksamheten har förändrats på ett sätt som i enlighet med  verksamhetsändringsförordningen leder till att mängden  utsläppsrätter som tilldelas gratis ska vara lägre,
3. det har lämnats felaktiga uppgifter i en ansökan om  tilldelning,
4. det har lämnats felaktiga uppgifter i en rapport om  verksamhetsnivå enligt artikel 3 i  verksamhetsändringsförordningen,
5. verksamheten vid en anläggning har upphört, eller
6. en flygverksamhet har upphört.
9 kap. Överlämnande av utsläppsrätter
1 §
Bestämmelser om förfarandet för hur utsläppsrätter ska  överlämnas finns i artikel 56 i registerförordningen.
Skyldigheten att överlämna utsläppsrätter
2 §
Om Naturvårdsverket har fastställt utsläpp enligt  artikel 70 eller artikel 75r i övervaknings- och  rapporteringsförordningen, ska det som Naturvårdsverket  bestämt anses vara de sammanlagda utsläppen som avses i 16 §  lagen (2020:1173) om vissa utsläpp av växthusgaser.
Förordning (2024:688).
3 §
Utsläppsrätter får användas för att fullgöra en  verksamhetsutövares skyldighet enligt 16 § lagen (2020:1173)  om vissa utsläpp av växthusgaser, om de har utfärdats av en  nationell administratör i en EES-stat eller i ett sådant annat  tredjeland med vilket EU slutit avtal om ömsesidigt erkännande  av utsläppsrätter enligt artikel 25 i  utsläppshandelsdirektivet. Förordning (2023:729).
4 §
Skyldigheten att överlämna utsläppsrätter gäller inte om  en kontrollör enligt verifieringsförordningen har verifierat  att utsläppen är avskilda och transporterade till en  anläggning för sådan geologisk lagring av koldioxid som kräver  tillstånd enligt förordningen (2014:21) om geologisk lagring  av koldioxid.
4 a §
Skyldighet att överlämna utsläppsrätter gäller inte om  utsläppen har avskilts och bundits permanent kemiskt i en  produkt på ett sätt som förhindrar att de bundna  växthusgaserna kommer ut i atmosfären vid normal användning av  produkten, inklusive vid normalt omhändertagande efter att  produkten är uttjänt. Förordning (2023:729).
När utsläppsrätter ska överlämnas
5 §
Utsläppsrätterna i fråga om anläggningar, flygverksamheter  eller sjötransportverksamheter ska överlämnas senast den 
30 september, även om den dagen infaller på en lördag eller  söndag, och avse utsläppen under det närmast föregående  kalenderåret. Förordning (2024:688).
5 a §
Utsläppsrätterna i fråga om bränsleverksamheter ska  överlämnas första gången 2028. Utsläppsrätterna ska överlämnas  senast den 31 maj, även om den dagen infaller på en lördag  eller söndag, och avse utsläppen under det närmast föregående  kalenderåret.
Om Europeiska kommissionen har gjort ett sådant  tillkännagivande som avses i artikel 30k i  utsläppshandelsdirektivet ska, i stället för vad som anges i  första stycket, utsläppsrätterna överlämnas första gången 
2029. Förordning (2024:688).
6 §
En utsläppsrätt får inte användas för att fullgöra  skyldigheten enligt 16 § lagen (2020:1173) om vissa utsläpp av  växthusgaser, om den har utmätts, belagts med kvarstad eller  betalningssäkrats.
9 a kap. Internationella samarbeten enligt artikel 6 i  Parisavtalet
1 §
Statens energimyndighet får meddela föreskrifter om  förutsättningarna för
1. deltagande i aktiviteter för att minska utsläppen av  växthusgaser inom ett samarbete enligt artikel 6.2 i  Parisavtalet eller den mekanism som inrättats enligt artikel 
6.4 i Parisavtalet,
2. auktorisering, godkännande och utfärdande av  utsläppsminskningsenheter från sådana aktiviteter som avses i 
1, och
3. återkallelse av en auktorisering av deltagare som avses i 
1. Förordning (2024:529).
2 §
Statens energimyndighet får i det enskilda fallet besluta  om auktorisering av deltagare i sådana aktiviteter som avses i 
1 § 1 och om auktorisering, godkännande och utfärdande av  utsläppsminskningsenheter. Förordning (2024:529).
10 kap. Sanktioner
Förseningsavgift
1 §
En verksamhetsutövare som inte har lämnat in en verifierad  utsläppsrapport i tid, ska betala en förseningsavgift på 
50 000 kronor.
För sjötransportverksamheter gäller första stycket endast  utsläppsrapporter enligt artikel 11a i EU:s MRV-förordning.  När det gäller utsläppsrapporter enligt artikel 11 i samma  förordning ska i stället förseningsavgiften uppgå till 10 000  kronor. Förordning (2023:729).
2 §
En verksamhetsutövare vars verksamhet har upphört och som  inte senast den 15 januari kalenderåret efter att verksamheten  upphörde har lämnat information om detta enligt artikel 23 i  tilldelningsförordningen och därigenom bryter mot 5 kap. 5 §  andra stycket 1, ska om den uteblivna informationen har  betydelse för tilldelningen av utsläppsrätter betala en  förseningsavgift på 50 000 kronor.
3 §
En verksamhetsutövare som inte senast den 31 mars har  lämnat en verifierad rapport om verksamhetsnivåer enligt  artikel 3.3 i verksamhetsändringsförordningen, ska betala en  förseningsavgift på 50 000 kronor.
4 §
En förseningsavgift enligt detta kapitel ska inte tas ut  om det är uppenbart oskäligt.
Sanktionsavgift
5 §
En verksamhetsutövare som inte har överlämnat tillräckligt  många utsläppsrätter enligt 16 § lagen (2020:1173) om vissa  utsläpp av växthusgaser ska betala en sanktionsavgift i  förhållande till de utsläpp som utsläppsrätter inte har  överlämnats för.
Avgiften ska uppgå till ett belopp som den 1 oktober i fråga  om anläggningar, flygverksamheter eller  sjötransportverksamheter, eller den 1 juni i fråga om  bränsleverksamheter, det år då utsläppsrätterna skulle ha  överlämnats motsvarar 100 euro per ton koldioxidekvivalenter.  Om en omräkning med hänsyn till förändringen i det allmänna  prisläget sedan 2013 ger ett högre belopp än 100 euro, ska  avgiften i stället uppgå till det högre beloppet.
Förändringen i det allmänna prisläget ska beräknas enligt det  europeiska konsumentprisindex som Europeiska kommissionen  årligen tillkännager. Förordning (2024:688).
6 §
En verksamhetsutövare som har betalat avgift enligt 5 § är  inte befriad från sin skyldighet att överlämna utsläppsrätter.
Betalning av avgift
7 §
Tillsynsmyndigheten prövar frågor om förseningsavgifter  och sanktionsavgifter.
8 §
Avgifter enligt detta kapitel ska betalas inom trettio  dagar efter det att beslutet har fått laga kraft.
9 §
Avgifter enligt detta kapitel tillfaller staten.
Verksamhetsförbud för flygverksamhet
10 §
Naturvårdsverket ska upprätta ett förslag till begäran om  ett sådant verksamhetsförbud som avses i artikel 16.10 i  utsläppshandelsdirektivet
1. om en verksamhetsutövare som driver en flygverksamhet  bryter mot bestämmelserna i
a) artikel 11 om godkänd övervakningsplan eller artikel 68 om  rapportering i övervaknings- och rapporteringsförordningen,  eller
b) 16 § lagen (2020:1173) om vissa utsläpp av växthusgaser om  överlämnande av utsläppsrätter, och
2. de tillsynsåtgärder som har vidtagits inte har lett till  rättelse.
Förslaget ska överlämnas till regeringen för prövning av om  begäran ska lämnas till Europeiska kommissionen.
11 §
Ett förslag till begäran om verksamhetsförbud ska  innehålla
1. en redogörelse för de omständigheter som ligger till grund  för förslaget,
2. uppgifter om vidtagna tillsynsåtgärder,
3. de skäl som talar för att ett verksamhetsförbud är  nödvändigt, och
4. en rekommendation om omfattningen av verksamhetsförbudet  och de villkor som det bör förenas med.
12 §
Naturvårdsverket ska underrätta Transportstyrelsen om att
1. ett förslag till begäran om verksamhetsförbud har lämnats  till regeringen, eller
2. Europeiska kommissionen har beslutat om verksamhetsförbud  enligt artikel 16.10 i utsläppshandelsdirektivet.
13 §
Bestämmelser om verkställighet av Europeiska  kommissionens beslut om verksamhetsförbud finns i 11 kap. 2 a 
§ luftfartslagen (2010:500).
Offentliggörande av en verksamhetsutövares namn
14 §
Naturvårdsverket ska besluta om att namnet på en  verksamhetsutövare som inte har överlämnat tillräckligt många  utsläppsrätter enligt 16 § lagen (2020:1173) om vissa utsläpp  av växthusgaser ska offentliggöras.
Namnet ska offentliggöras genom ett pressmeddelande som  hänvisar till myndighetens webbplats.
15 §
Ett beslut om offentliggörande gäller omedelbart om inte  annat anges i beslutet. Offentliggörandet får dock göras  tidigast när tiden för överklagande av myndighetens beslut  löpt ut.
Avvisning och kvarhållande av fartyg
16 §
Föreskrifter avseende beslut om avvisning och  kvarhållande av fartyg och förbud för fartyg att anlöpa svensk  hamn finns även i artikel 20.3 i EU:s MRV-förordning.  Förordning (2023:729).
17 §
Naturvårdsverket ska omedelbart underrätta  Transportstyrelsen om
1. ett rederi under två eller fler på varandra följande  rapporteringsperioder inte har fullgjort övervaknings- och  rapporteringsskyldigheterna i EU:s MRV-förordning och  tillsynsåtgärder inte har lett till att skyldigheterna  fullgjorts,
2. ett rederi under två eller fler på varandra följande  rapporteringsperioder inte har fullgjort den skyldighet att  överlämna utsläppsrätter som avses i artikel 12.3 i  utsläppshandelsdirektivet och tillsynsåtgärder inte har lett  till att skyldigheten fullgjorts, eller
3. en myndighet i en annan EES-stat har fattat ett sådant  avvisningsbeslut som avses i artikel 16.11a i  utsläppshandelsdirektivet. Förordning (2023:729).
18 §
Transportstyrelsen får besluta att avvisa ett fartyg som  inte för svensk flagg från en svensk hamn om rederiet under  två eller fler på varandra följande rapporteringsperioder inte  har fullgjort den skyldighet att överlämna utsläppsrätter som  avses i artikel 12.3 i utsläppshandelsdirektivet, och andra  tillsynsåtgärder inte har lett till att skyldigheten  fullgjorts. Förordning (2023:729).
19 §
Transportstyrelsen får besluta att kvarhålla ett fartyg  som för svensk flagg och som befinner sig i en svensk hamn om  rederiet under två eller fler på varandra följande  rapporteringsperioder inte har fullgjort den skyldighet att  överlämna utsläppsrätter som avses i artikel 12.3 i  utsläppshandelsdirektivet, och andra tillsynsåtgärder inte har  lett till att skyldigheten fullgjorts.
Ett beslut om kvarhållande ska gälla till dess att rederiet  fullgör skyldigheten att överlämna utsläppsrätter.
Förordning (2023:729).
20 §
Transportstyrelsen ska besluta att kvarhålla ett fartyg  som för svensk flagg och som befinner sig i en svensk hamn om  fartyget har avvisats av en annan EES-stat på grund av att  rederiet inte har fullgjort den skyldighet att överlämna  utsläppsrätter som avses i artikel 12.3 i  utsläppshandelsdirektivet.
Ett beslut om kvarhållande ska gälla till dess att rederiet  fullgör skyldigheten att överlämna utsläppsrätter.
Förordning (2023:729).
21 §
Transportstyrelsen ska förbjuda ett fartyg som inte för  svensk flagg att anlöpa en svensk hamn om fartyget har  avvisats av en annan EES-stat på grund av att rederiet inte  har fullgjort den skyldighet att överlämna utsläppsrätter som  avses i artikel 12.3 i utsläppshandelsdirektivet.
Ett förbud ska gälla till dess att rederiet fullgör  skyldigheten att överlämna utsläppsrätter.
Förordning (2023:729).
22 §
Transportstyrelsen får, trots vad som anges i 18 och 
21 §§, tillåta ett fartyg som inte för svensk flagg att anlöpa  en svensk hamn om force majeure eller säkerhetsskäl gör  anlöpandet nödvändigt. Förordning (2023:729).
23 §
Verksamhetsutövaren ska ges tillfälle att yttra sig innan  beslut om förseningsavgift, sanktionsavgift, offentliggörande,  avvisning eller kvarhållande fattas. Förordning (2023:729).
11 kap. Bemyndiganden
1 §
Naturvårdsverket får meddela
1. föreskrifter om förenklade och standardiserade  övervakningsplaner enligt artiklarna 13 och 75b i  övervaknings- och rapporteringsförordningen,
2. ytterligare föreskrifter om tilldelning av utsläppsrätter,  och
3. föreskrifter om att övervakningsplaner får lämnas in vid en  annan tidpunkt än den som anges i artikel 75b.2 i  övervaknings- och rapporteringsförordningen.
Förordning (2024:688).
2 §
Naturvårdsverket och Statens energimyndighet får inom sina  ansvarsområden meddela föreskrifter för verkställigheten av
1. lagen (2020:1173) om utsläpp av växthusgaser och denna  förordning,
2. tilldelningsförordningen,
3. verifieringsförordningen,
4. övervaknings- och rapporteringsförordningen,
5. registerförordningen,
6. verksamhetsändringsförordningen, och
7. EU:s MRV-förordning.  Förordning (2023:729).
3 §
Naturvårdsverket får ingå sådana internationella  överenskommelser med Europeiska sjösäkerhetsbyrån eller annan  relevant mellanstatlig organisation som avses i artikel 18b i  utsläppshandelsdirektivet. Detta gäller dock inte om  överenskommelsen kräver riksdagens eller Utrikesnämndens  medverkan. Förordning (2023:729).
4 §
Transportstyrelsen får meddela föreskrifter om avgifter  för myndighetens kostnader för avvisning eller kvarhållande av  fartyg och förbud för fartyg att anlöpa svensk hamn enligt 
2 kap. 6 § 2 och 3 och 10 kap.18-21 §§.  Förordning (2024:688).
12 kap. Överklagande
1 §
Bestämmelser om överklagande av beslut finns i 40 §  förvaltningslagen (2017:900) och i lagen (2020:1173) om vissa  utsläpp av växthusgaser. Förordning (2024:529).
Övergångsbestämmelser
2020:1180
1. Denna förordning träder i kraft den 1 januari 2021.
2. Genom förordningen upphävs förordningen (2004:1205) om  handel med utsläppsrätter.
3. Den upphävda förordningen gäller dock, med undantag för  godkännande av nya projektverksamheter enligt 42 och 43 §§ den  förordningen, fortfarande
a) för återlämnande och överlämnande av utsläppsrätter som  avser utsläpp av växthusgaser som sker före utgången av 2020,
b) för rapportering och verifiering som avser utsläpp av  växthusgaser som sker före utgången av 2020, och
c) för deltagande i och tillgodoräknande av  utsläppsminskningar från de projektbaserade mekanismerna i  Kyotoprotokollet till Förenta nationernas ramkonvention om  klimatförändringar under den andra åtagandeperioden i  Kyotoprotokollet, dock längst till att avräkningen för den  andra åtagandeperioden har gjorts.
2023:729
1. Denna förordning träder i kraft den 1 januari 2024.
2. Förordningen tillämpas före ikraftträdandet i fråga om en  ansökan om tillstånd enligt 3 kap. 5 §.
3. Bestämmelsen i 2 kap. 1 § 2 tillämpas inte i fråga om  tillsyn som avser skyldigheter som hänför sig till  sjötransportverksamheters rapportering för rapporteringsåret 
2023.
2024:688
1. Denna förordning träder i kraft den 1 november 2024.
2. En verksamhetsutövare som vid ikraftträdandet bedriver,  eller före den 1 januari 2025 påbörjar, en bränsleverksamhet  som omfattas av kravet på tillstånd enligt 3 a kap. 1 § får  bedriva verksamheten utan tillstånd. Efter utgången av 2024  får verksamheten dock bara bedrivas utan tillstånd om en  ansökan om tillstånd har getts in före den 1 januari 2025 och  längst till dess att tillståndsfrågan är slutligt avgjord.
3. En verksamhetsutövare som inte har ett sådant tillstånd som  avses i 3 a kap. 1 § ska övervaka och rapportera utsläpp för 
2024 enligt 3 a kap. 12 §, om verksamhetsutövaren
a) vid ikraftträdandet bedriver, eller före den 1 januari 2025  påbörjar, en bränsleverksamhet som omfattas av kravet på  tillstånd, och
b) har ansökt om tillstånd före den 1 januari 2025.
Bilaga 1
Verksamheter med utsläpp av växthusgaser
Denna bilaga innehåller beskrivningar av verksamheter som kan  ge upphov till utsläpp av växthusgaser och anvisningar för  bedömningen av om en verksamhet omfattas av en beskrivning. I  varje beskrivning anges också vilka växthusgaser som ska  övervakas och täckas med utsläppsrätter om verksamheten  omfattas av sådana skyldigheter enligt förordningen och  utsläpp av växthusgaserna uppstår i verksamheten.
Anvisningar för bedömning av om en verksamhet omfattas av en
beskrivning
Följande anvisningar gäller för bedömningen av om en  verksamhet omfattas av en beskrivning.
Anvisning 1. Verksamhetsutövare med flera verksamheter.
Om en verksamhetsutövare bedriver flera verksamheter som  omfattas av samma verksamhetsbeskrivning och inom samma  anläggning, ska de verksamheterna anses vara en verksamhet med  den produktionskapacitet som verksamheterna har tillsammans. I  fråga om förbränningsanläggningar ska med produktionskapacitet  avses anläggningarnas installerade tillförda effekt.
Anvisning 2. Beräkning av tillförd effekt.
När den sammanlagda tillförda effekten beräknas ska den  tillförda effekten räknas samman i alla tekniska enheter som  förbränner bränsle i anläggningen. Sådana enheter kan vara  alla typer av pannor, brännare, turbiner, värmeaggregat,  processugnar, förbränningsugnar, rostugnar, brännugnar,  värmningsugnar, torkar, motorer, bränsleceller, enheter för  tvåstegsförbränning, enheter för avskiljning av koldioxid,  facklor och enheter för termisk eller katalytisk  efterbränning. I beräkningen ska det inte ingå enheter där den  tillförda effekten är mindre än 3 megawatt.
Före den 1 januari 2026 ska det i beräkningen enligt första  stycket inte ingå enheter där det som förbränns utgörs av  endast biomassa eller där fossila bränslen används endast vid  start och avstängning.
Anvisning 3. Tillförd effekt jämfört med tröskelvärde.
Om en enhet används för en verksamhet vars tröskelvärde inte  uttrycks i sammanlagd tillförd effekt, ska tröskelvärdet för  denna verksamhet ha företräde vid bedömningen av om  verksamheten är tillståndspliktig eller inte.
Anvisning 4. Tillståndets omfattning när tröskelvärdet har  överskridits.
Om en anläggning överskrider tröskelvärdet för kapacitet i  någon av verksamhetsbeskrivningarna i punkterna 1-28 under  rubriken verksamhetsbeskrivningar ska alla enheter som  förbränner bränsle ingå i tillståndet för utsläpp av  växthusgaser. Detta gäller dock inte enheter för förbränning  av farligt avfall eller kommunalt avfall som inte omfattas av  en verksamhetsbeskrivning.
Verksamhetsbeskrivningar
Beskrivning 1. En förbränningsanläggning som har en sammanlagd  installerad tillförd effekt över 20 megawatt.
En förbränningsanläggning för förbränning av farligt avfall  eller kommunalt avfall omfattas endast om anläggningen är en  avfallsenergianläggning.
Utsläpp av koldioxid ska övervakas och täckas med  utsläppsrätter.
Före den 1 januari 2026 ska det ingå en anläggning som har en  sammanlagd installerad effekt under 20 megawatt och är
1. ansluten för leverans till ett fjärrvärmenätverk med en  sammanlagd installerad tillförd effekt över 20 megawatt, och
2. godkänd av Europeiska kommissionen enligt artikel 24 i  utsläppshandelsdirektivet.
Beskrivning 1 a. En förbränningsanläggning för förbränning av  kommunalt avfall som
1. har en sammanlagd installerad tillförd effekt över 
20 megawatt, och
2. inte omfattas av beskrivning 1.
Utsläpp av koldioxid ska övervakas och täckas med  utsläppsrätter.
Beskrivning 2. En anläggning för raffinering av olja där  förbränningsenheter med en sammanlagd tillförd effekt på mer  än 20 megawatt används.
Utsläpp av koldioxid ska övervakas och täckas med  utsläppsrätter.
Beskrivning 3. Ett koksverk.
Utsläpp av koldioxid ska övervakas och täckas med  utsläppsrätter.
Beskrivning 4. En anläggning för rostning, sintring och  pelletering av sulfidmalm eller metallhaltig malm.
Utsläpp av koldioxid ska övervakas och täckas med  utsläppsrätter.
Beskrivning 5. En anläggning för tillverkning av järn eller  primär eller sekundär stålproduktion till och med  stränggjutning, om produktionskapaciteten överstiger 2,5 ton  per timme.
Utsläpp av koldioxid ska övervakas och täckas med  utsläppsrätter.
Beskrivning 6. Ett valsverk, en värmningsugn, en  värmebehandlingsugn, en smedja, ett gjuteri, en anläggning för  ytbeläggning eller betning eller annan anläggning, om
1. verksamheten innebär produktion eller bearbetning av  järnmetaller eller ferrolegeringar, och
2. det i verksamheten används en eller flera  förbränningsenheter med en sammanlagd tillförd effekt som är  större än 20 megawatt.
Utsläpp av koldioxid ska övervakas och täckas med  utsläppsrätter.
Beskrivning 7. En anläggning för produktion av primäraluminium  eller aluminiumoxid.
Utsläpp av koldioxid och perfluorkolväten ska övervakas och  täckas med utsläppsrätter.
Beskrivning 8. En anläggning för sekundär aluminiumproduktion,  om det i verksamheten används en eller flera  förbränningsenheter med en sammanlagd tillförd effekt som är  större än 20 megawatt.
Utsläpp av koldioxid ska övervakas och täckas med  utsläppsrätter.
Beskrivning 9. En produktions- eller förbränningsprocess som  är direkt förknippad med produktion av legeringar,  raffinering, formgjutning eller annan produktion av någon  annan metall än järn, om det i verksamheten används en eller  flera förbränningsenheter med en sammanlagd tillförd effekt,  inklusive bränslen som används som reduktionsmedel, som är  större än 20 megawatt.
Utsläpp av koldioxid ska övervakas och täckas med  utsläppsrätter.
Beskrivning 10. Produktion av cementklinker, om produktionen  sker
1. i en ugn med en produktionskapacitet som överstiger 50 ton  per dag, om ugnen inte är en roterugn, eller
2. i en roterugn med en produktionskapacitet som överstiger 
500 ton per dag.
Utsläpp av koldioxid ska övervakas och täckas med  utsläppsrätter.
Beskrivning 11. Produktion av kalk eller bränning av dolomit  eller magnesit, om produktionen eller bränningen sker
1. i en ugn med en produktionskapacitet som överstiger 50 ton  per dag, om ugnen inte är en roterugn, eller
2. i en roterugn.
Utsläpp av koldioxid ska övervakas och täckas med  utsläppsrätter.
Beskrivning 12. En anläggning som är avsedd för tillverkning  av glasfiber eller annan produktion av glas, om  smältningskapaciteten överstiger 20 ton per dag.
Utsläpp av koldioxid ska övervakas och täckas med  utsläppsrätter.
Beskrivning 13. Tillverkning av keramiska takpannor, tegel,  eldfast sten, kakel, stengods, porslin eller andra keramiska  produkter genom bränning, om produktionskapaciteten överstiger 
75 ton per dag.
Utsläpp av koldioxid ska övervakas och täckas med  utsläppsrätter.
Beskrivning 14. En anläggning för tillverkning av  isoleringsmaterial av mineralull som görs av glas, sten eller  slagg, om smältningskapaciteten överstiger 20 ton per dag.
Utsläpp av koldioxid ska övervakas och täckas med  utsläppsrätter.
Beskrivning 15. En anläggning för torkning eller bränning av  gips eller framställning av gipsplattor eller andra  gipsprodukter, om produktionskapaciteten för bränd gips eller  torkat sekundärt gips överstiger 20 ton per dag.
Utsläpp av koldioxid ska övervakas och täckas med  utsläppsrätter.
Beskrivning 16. En anläggning för tillverkning av pappersmassa  av trä eller andra fibermaterial.
Utsläpp av koldioxid ska övervakas och täckas med  utsläppsrätter.
Beskrivning 17. En anläggning för tillverkning av papper eller  kartong, om produktionskapaciteten överstiger 20 ton per dag.
Utsläpp av koldioxid ska övervakas och täckas med  utsläppsrätter.
Beskrivning 18. En anläggning för att genom förkolning av  olja, tjära, kracknings- eller destillationsrester eller annat  organiskt ämne producera kimrök, om produktionskapaciteten  överstiger 50 ton per dag.
Utsläpp av koldioxid ska övervakas och täckas med  utsläppsrätter.
Beskrivning 19. En anläggning för produktion av salpetersyra.
Utsläpp av koldioxid och dikväveoxid ska övervakas och täckas  med utsläppsrätter.
Beskrivning 20. En anläggning för produktion av adipinsyra.
Utsläpp av koldioxid och dikväveoxid ska övervakas och täckas  med utsläppsrätter.
Beskrivning 21. En anläggning för produktion av glyoxal eller  glyoxalsyra.
Utsläpp av koldioxid och dikväveoxid ska övervakas och täckas  med utsläppsrätter.
Beskrivning 22. En anläggning för produktion av ammoniak.
Utsläpp av koldioxid ska övervakas och täckas med  utsläppsrätter.
Beskrivning 23. En anläggning för att genom krackning,  reformering, delvis eller full oxidation eller liknande  processer producera en organisk baskemikalie, om  produktionskapaciteten överstiger 100 ton per dag.
Utsläpp av koldioxid ska övervakas och täckas med  utsläppsrätter.
Beskrivning 24. En anläggning för produktion av vätgas eller  syntesgas, om produktionskapaciteten överstiger 5 ton per dag.
Utsläpp av koldioxid ska övervakas och täckas med  utsläppsrätter.
Beskrivning 25. En anläggning för produktion av  natriumkarbonat eller natriumbikarbonat.
Utsläpp av koldioxid ska övervakas och täckas med  utsläppsrätter.
Beskrivning 26. En anläggning för geologisk lagring av  koldioxid, om lagringen innebär att anläggningen är  tillståndspliktig enligt miljöprövningsförordningen 
(2013:251).
Utsläpp av koldioxid ska övervakas och täckas med  utsläppsrätter.
Beskrivning 27. Transport av växthusgaser till en sådan  lagringsanläggning som beskrivs i 26, om utsläppen inte  omfattas av en annan verksamhet som ingår i EU:s  utsläppshandelssystem enligt utsläppshandelsdirektivet.
Utsläpp av koldioxid ska övervakas och täckas med  utsläppsrätter.
Beskrivning 28. En anläggning som är avsedd för att avskilja  koldioxid från en anläggning som beskrivs i 1-25, för sådan  transport och geologisk lagring som beskrivs i 26 och 27.
Utsläpp av koldioxid ska övervakas och täckas med  utsläppsrätter. Förordning (2024:306).
Bilaga 2
Utsläpp av växthusgaser vid förbränning av bränsleprodukter i  vissa sektorer
Denna bilaga innehåller beskrivningar av sektorer inom vilka  bränsleprodukter som tillgängliggörs förbränns.
Beskrivningar av sektorer
Beskrivning 1. Energiindustri.
Sektorn omfattar
1. kraftvärmeproduktion,
2. värmeverk,
3. elproduktion,
4. petroleumraffinering,
5. tillverkning av koks,
6. andra energiindustrier än de som anges i 1-5, och
7. användning av terrängmotorfordon och andra arbetsmaskiner  inom de verksamheter som anges i 1-6.
Beskrivning 2. Tillverknings- och byggindustrin.
Sektorn omfattar
1. järn- och stålindustri,
2. cement-, kalk- och gipstillverkning,
3. glastillverkning,
4. annan icke-metallisk mineralindustri,
5. kemiindustri,
6. bygg- och anläggningsindustri,
7. gruvindustri,
8. gummi- och plastindustri,
9. textil- och lädervaruindustri,
10. trävaruindustri,
11. verkstadsindustri,
12. massa- och pappersindustri och tryckerier,
13. metallindustri,
14. livsmedelsindustri,
15. tobaksindustri,
16. andra tillverknings- och byggindustrier än de som anges i 
1-15, och
17. användning av terrängmotorfordon och andra arbetsmaskiner  inom de verksamheter som anges i 1-16.
Beskrivning 3. Vägtransporter.
Sektorn omfattar vägtransporter med följande fordon:
1. personbilar,
2. A-traktorer,
3. lätta lastbilar,
4. tunga lastbilar,
5. lätta bussar,
6. tunga bussar,
7. mopeder, och
8. motorcyklar.
Sektorn omfattar dock inte vägtransporter med fordon som  används för militära ändamål.
Beskrivning 4. Järnvägstransporter.
Sektorn omfattar järnvägstransporter av gods och passagerare,  dock inte järnvägstransporter för militära ändamål.
Beskrivning 5. Fritidsfartyg.
Sektorn omfattar fritidsfartyg, dock inte fiskefartyg.
Beskrivning 6. Flygplatser och hamnar.
Sektorn omfattar
1. flygplatser,
2. hamnar, och
3. användning av terrängmotorfordon och andra arbetsmaskiner  inom flygplatser och hamnar.
Sektorn omfattar dock inte
1. militära flottiljflygplatser och flygplatser,
2. militära hamnar,
3. militär verksamhet vid civila flygplatser,
4. militär verksamhet vid civila hamnar, och
5. militär användning av terrängmotorfordon och andra  arbetsmaskiner inom de flygplatser, hamnar och verksamheter  som anges i 1-4.
Beskrivning 7. Kommersiella och offentliga lokaler.
Sektorn omfattar
1. kommersiella lokaler,
2. offentliga lokaler,
3. användning av terrängmotorfordon och andra arbetsmaskiner  inom de lokaler som anges i 1 och 2.
Sektorn omfattar dock inte
1. lokaler som används för militära ändamål, och
2. användning av terrängmotorfordon och andra arbetsmaskiner  inom lokaler som används för militära ändamål.
Beskrivning 8. Bostäder.
Sektorn omfattar
1. bostäder, och
2. användning av terrängmotorfordon och andra arbetsmaskiner i  anslutning till bostäder.
Beskrivning 9. Fiske, jordbruk, skogsbruk och vattenbruk.
Sektorn omfattar
1. lokaler som ingår i fiske, jordbruk, skogsbruk eller  vattenbruk, och
2. användning av fiskefartyg, terrängmotorfordon och andra  arbetsmaskiner inom fiske eller jordbruks-, skogsbruks- eller  vattenbruksverksamheter.
Förordning (2024:688).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.