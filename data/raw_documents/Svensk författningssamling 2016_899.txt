Title: Förordning (2016:899) om bidrag till lagring av egenproducerad elenergi
SFS Number: Svensk författningssamling 2016:899
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2016899-om-bidrag-till-lagring-av_sfs-2016-899/
Source Link: http://rkrattsbaser.gov.se/sfst?bet=2016:899
Amendment Register Link: http://rkrattsbaser.gov.se/sfsr?bet=2016:899
Ministry/Authority: Klimat- och näringslivsdepartementet RSE
Issued: 2016-09-29
Metadata: {"Utfärdad": "2016-09-29", "Ändrad": "t.o.m. SFS 2020:490"}

==================================================

Förordning (2016:899) om bidrag till lagring av egenproducerad elenergi
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:899
Departement/myndighet
:   
Klimat- och näringslivsdepartementet RSE
Utfärdad
:   
2016-09-29
Ändrad
:   
t.o.m. SFS 2020:490
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
Om det finns medel får bidrag enligt denna förordning ges  till privatpersoner för installation av system för lagring av  egenproducerad elenergi.
Förordningen är meddelad med stöd av 8 kap. 7 §  regeringsformen.
Bidragsberättigande åtgärder
2 §
Bidrag får endast ges till åtgärder som påbörjats tidigast  den 1 januari 2016 och slutförts senast den 30 juni 2021 och  om systemet
1. är kopplat till en anläggning för egenproduktion av  förnybar el som är ansluten till elnätet, och
2. bidrar till att
a) lagra elenergi för användning vid ett annat tillfälle än  produktionstillfället, och
b) öka den årliga andelen egenproducerad elenergi som används  inom fastigheten för att tillgodose det egna elbehovet.
Förordning (2020:490).
3 §
Bidrag får inte avse åtgärder för vilka skattereduktion  för arbetskostnad har tillgodoräknats eller annat offentligt  stöd har getts.
Bidragsberättigande kostnader
4 §
Bidragsberättigande kostnader är kostnader för  installation av system för lagring av elenergi, till exempel  kostnader för batteri, kablage, kontrollsystem, smarta  energihubbar och arbete.
5 §
Bidrag får ges med högst 60 procent av de  bidragsberättigande kostnaderna, dock högst med 50 000  kronor.
Beslut om bidrag
6 §
Länsstyrelsen prövar frågor om bidrag.
7 §
Ansökan om bidrag ska göras skriftligen till  länsstyrelsen i det län där anläggningen för egenproduktion  av förnybar el finns installerad.
8 §
Om länsstyrelsen beslutar att ge bidrag, ska det anges i  beslutet när installationen senast ska vara slutförd.
Ett beslut om bidrag får förenas med de ytterligare villkor  som behövs för att säkerställa att kraven enligt denna  förordning uppfylls.
Utbetalning av bidrag
9 §
Ett bidrag ska betalas ut endast om den som har fått  bidraget beviljat begär utbetalning inom sex månader från det  att projektet senast ska vara slutfört.
10 §
En begäran om utbetalning ska göras hos länsstyrelsen.  Specificerade skriftliga underlag för att styrka den  bidragsberättigande kostnaden ska ges in tillsammans med  begäran om utbetalning.
11 §
Ett beslut om utbetalning av bidrag ska förenas med  villkor om att bidragsmottagaren ska lämna de uppgifter som  Statens energimyndighet begär för uppföljning och utvärdering  av bidraget.
12 §
Ett beviljat bidrag ska inte betalas ut om
1. sökanden genom oriktiga uppgifter eller på annat sätt  orsakat att bidraget beviljats felaktigt eller med för högt  belopp,
2. bidraget av annan orsak beviljats felaktigt eller med för  högt belopp och mottagaren skäligen borde ha insett detta,
3. det visar sig att det inte funnits förutsättningar för  bidraget och sökanden borde ha insett detta, eller
4. villkoren för bidraget inte har följts.
Återbetalning
13 §
Mottagaren av ett bidrag som betalats ut enligt denna  förordning är återbetalningsskyldig, om bidraget inte skulle  ha betalats ut enligt 12 §.
På det belopp som en bidragsmottagare är  återbetalningsskyldig för ska ränta enligt räntelagen 
(1975:635) betalas.
14 §
Om en bidragsmottagare är återbetalningsskyldig enligt 
13 § första stycket, ska länsstyrelsen besluta att helt eller  delvis kräva tillbaka bidraget och sådan ränta som ska  betalas enligt 13 § andra stycket.
Tillsyn
15 §
Statens energimyndighet ska utöva tillsyn över att denna  förordning och de föreskrifter som meddelats med stöd av  förordningen följs.
Bemyndigande
16 §
Statens energimyndighet får meddela föreskrifter om  verkställigheten av denna förordning.
Överklagande
17 §
Länsstyrelsens beslut får överklagas till Statens  energimyndighet.
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut av Statens energimyndighet i ett överklagat ärende om  utbetalning av stöd enligt 12 § får dock inte överklagas.
Förordning (2018:905).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.