Title: Förordning (2021:848) om statsbidrag för kvalitetshöjande åtgärder inom förskolan
SFS Number: Svensk författningssamling 2021:848
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021848-om-statsbidrag-for_sfs-2021-848/
Source Link: http://rkrattsbaser.gov.se/sfst?bet=2021:848
Amendment Register Link: http://rkrattsbaser.gov.se/sfsr?bet=2021:848
Ministry/Authority: Utbildningsdepartementet
Issued: 2021-09-09
Metadata: {"Utfärdad": "2021-09-09", "Ändrad": "t.o.m. SFS 2023:528"}

==================================================

Förordning (2021:848) om statsbidrag för kvalitetshöjande åtgärder inom förskolan
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:848
Departement/myndighet
:   
Utbildningsdepartementet
Utfärdad
:   
2021-09-09
Ändrad
:   
t.o.m. SFS 2023:528
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statsbidrag  för kvalitetshöjande åtgärder inom förskolan.
Förordningen är meddelad med stöd av 8 kap. 7 §  regeringsformen.
2 §
Statsbidrag lämnas i mån av tillgång på medel och för ett  kalenderår (bidragsår) i sänder.
Förutsättningar för statsbidrag
3 §
Statsbidrag lämnas till kommuner för insatser som syftar  till kvalitetshöjande åtgärder i förskolan. Bidraget får  användas för kostnader för
1. att sträva efter att barngrupperna har en storlek som  överensstämmer med Statens skolverks riktmärke för  barngruppernas storlek i förskolan,
2. att bibehålla eller rekrytera personal i förskolan, och
3. kompetensutveckling för förskollärare och annan personal  som arbetar i barngrupper i förskolan.
Förordning (2022:224).
4 §
Statsbidrag får inte lämnas för insatser som bidrag  lämnats för på annat sätt.
Fastställande av bidrag
5 §
För varje bidragsår ska Skolverket besluta en bidragsram  för varje kommun utifrån ett indexbaserat belopp som  Statistiska centralbyrån beräknar enligt 6 §.  Förordning (2023:528).
6 §
För bidragsåret ska ett index beräknas för varje kommun.  Detta index beräknas genom att kommunens standardkostnad för  förskola, fritidshem och annan pedagogisk verksamhet enligt 
6 § förordningen (2004:881) om kommunalekonomisk utjämning  justeras så som framgår av 6 § andra stycket denna förordning,  dividerad med den för landet genomsnittliga standardkostnaden.
Tillägg eller avdrag för socioekonomiska skillnader för barn i  åldern 1-5 år enligt 6 § 4 förordningen om kommunalekonomisk  utjämning ska i fråga om tillämpning på statsbidrag enligt  denna förordning beräknas enligt följande. Tillägg beräknas  genom att ett socioekonomiskt index multipliceras med femtio  procent av åldersersättningen enligt 6 § 1 förordningen om  kommunalekonomisk utjämning för barn i åldern 1-5 år. Samtliga  kommuner får därefter ett invånarbaserat avdrag, som beräknas  så att summan av avdragen motsvarar summan av tilläggen. Hur  det socioekonomiska indexet ska beräknas framgår av bilagan  till förordningen om kommunalekonomisk utjämning.
Tillgängliga medel divideras med antalet invånare i landet den 
30 juni ett år före bidragsåret. För att beräkna en kommuns  bidragsbelopp multipliceras bidraget per invånare i landet med  det index som anges i första stycket och med antalet invånare  i kommunen den 30 juni ett år före bidragsåret samt med en  korrigeringsfaktor. Korrigeringsfaktorns värde bestäms genom  att summan av bidragen till de enskilda kommunerna stämmer  överens med den totala bidragsramen. Förordning (2023:528).
Rekvisition och utbetalning av statsbidrag
7 §
Skolverket beslutar om och betalar ut bidraget vid ett  eller flera tillfällen per bidragsår efter rekvisition.
Ett beslut om statsbidrag får förenas med villkor som ska  framgå av beslutet. Förordning (2022:224).
Uppföljning och utvärdering
8 §
Skolverket ska följa upp och utvärdera effekterna av  statsbidraget.
Skolverket ska sprida information om hur statsbidraget används  i kommunerna.
9 §
En kommun som får bidrag enligt bestämmelserna i denna  förordning är skyldig att till Skolverket lämna sådana  uppgifter om verksamheten som behövs för uppföljning och  utvärdering.
Återbetalningskrav och återkrav
10 §
Den som har tagit emot statsbidrag enligt denna  förordning är återbetalningsskyldig, om
1. bidraget har lämnats på felaktig grund eller med för högt  belopp,
2. bidraget helt eller delvis inte har utnyttjats eller inte  har använts för det ändamål det har lämnats för,
3. mottagaren inte har lämnat sådan redovisning som avses i 
9 §, eller
4. mottagaren inte har följt villkor som framgår av beslutet  om bidrag.
11 §
Skolverket ska besluta att helt eller delvis kräva  tillbaka ett statsbidrag om någon är återbetalningsskyldig  enligt 10 §.
Om det finns särskilda skäl för det, får Skolverket helt eller  delvis avstå från ett återkrav.
12 §
På statsbidrag som krävs tillbaka ska ränta tas ut från  och med den dag som infaller en månad efter det att beslut om  återkrav har fattats och efter en räntesats som vid varje  tidpunkt överstiger statens utlåningsränta med två  procentenheter.
Om det finns särskilda skäl för det, får Skolverket helt eller  delvis avstå från krav på ränta.
Bemyndigande
13 §
Skolverket får meddela föreskrifter om verkställigheten  av denna förordning.
Överklagande
14 §
Beslut enligt denna förordning får inte överklagas.
Övergångsbestämmelser
2021:848
1. Denna förordning träder i kraft den 12 oktober 2021.
2. Förordningen tillämpas första gången i fråga om statsbidrag  för bidragsåret 2022.
2022:224
1. Denna förordning träder i kraft den 27 april 2022.
2. Äldre bestämmelser gäller fortfarande för beslut om  statsbidrag som har fattats före ikraftträdandet.
2023:87
1. Denna förordning träder i kraft den 5 april 2023.
2. Äldre bestämmelser gäller fortfarande för beslut om  statsbidrag som har fattats före ikraftträdandet.
2023:528
1. Denna förordning träder i kraft den 1 oktober 2023.
2. Äldre bestämmelser gäller fortfarande för beslut om  statsbidrag som har fattats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.