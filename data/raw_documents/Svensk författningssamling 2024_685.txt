Title: Förordning (2024:685) om investeringsstöd för överflyttning av godstransporter till järnväg och sjöfart
SFS Number: Svensk författningssamling 2024:685
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2024685-om-investeringsstod-for_sfs-2024-685/
Source Link: http://rkrattsbaser.gov.se/sfst?bet=2024:685
Amendment Register Link: http://rkrattsbaser.gov.se/sfsr?bet=2024:685
Ministry/Authority: Landsbygds- och infrastrukturdepartementet
Issued: 2024-09-26
Metadata: {"Utfärdad": "2024-09-26", "Ändrad": "t.o.m. SFS 2025:98"}

==================================================

Förordning (2024:685) om investeringsstöd för överflyttning av godstransporter till järnväg och sjöfart
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2024:685
Departement/myndighet
:   
Landsbygds- och infrastrukturdepartementet
Utfärdad
:   
2024-09-26
Ändrad
:   
t.o.m. SFS 2025:98
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om statligt stöd  till företag som utför en del i en transportkedja som består  av olika trafikslag (intermodala transporter).
Syftet med stödet är att genom bättre samordning mellan  trafikslagen främja en överflyttning av godstransporter till  järnväg, sjöfart, inklusive inlandssjöfart, eller intermodala  transporter med en mindre påverkan på klimatet än motsvarande  transporter med lastbil på väg.
2 §
Förordningen är meddelad med stöd av
- 8 kap. 11 § regeringsformen i fråga om 28 §, och
- 8 kap. 7 § regeringsformen i fråga om övriga bestämmelser.
Grundförutsättningar för stöd
3 §
Trafikverket får efter ansökan, om det finns medel för  ändamålet, ge stöd till projekt i Sverige i fråga om kostnader  för investeringar.
4 §
Stöd får endast ges i enlighet med Europeiska  kommissionens beslut C(2024) 4276 den 18 juni 2024 i ärende  SA.110676 (2023/N) och rättelse till beslutet C(2024) 6310 den 
30 augusti 2024 genom vilket stödordningen för  investeringsstöd för överflyttning av godstransporter till  järnväg och sjöfart förklaras förenlig med den inre marknaden  i enlighet med artikel 93 i fördraget om Europeiska unionens  funktionssätt.
Mottagare av stöd
5 §
Stöd får ges till
1. järnvägsföretag eller andra fysiska eller juridiska  personer som enligt 6 kap. 1 § järnvägsmarknadslagen 
(2022:365) har rätt att utföra eller organisera trafik på  svenska järnvägsnät, eller
2. företag som inte omfattas av 1 men som utför en del i en  intermodal transport i Sverige.
6 §
Stöd får inte ges till
1. redare, eller
2. företag i svårigheter enligt definitionen i punkt 20 i  Europeiska kommissionens meddelande om riktlinjer för statligt  stöd till undsättning och omstrukturering av icke-finansiella  företag i svårigheter (2014/C 249/01).
Projekt som stöd får ges för
7 §
Stöd får endast ges för projekt som uppfyller syftet i 1 §  andra stycket och avser investeringar som bidrar till att  tekniskt eller funktionellt överbrygga hinder för godsflödena  och därigenom förbättrar effektiviteten eller kapaciteten i  transportsystemet och förutsättningarna för  godstrafikmarknaden.
Stöd får endast ges en gång för ett visst projekt. Ett projekt  kan dock innehålla flera investeringar.
8 §
För att kunna få stöd ska sökanden visa
1. en prognos över att gods kommer att flyttas över från väg  till järnväg eller sjöfart eller en intermodal transport  bestående av minst två trafikslag,
2. att projektet kommer att leda till ökad kapacitet eller  effektivitet och klimatnytta, och
3. att stödet är nödvändigt för att projektet ska kunna  genomföras.
9 §
Stöd får inte ges för investeringar i projekt som avser  transporter av järnmalm.
Stödberättigande kostnader
10 §
Stödet ska baseras på kostnaden för den aktuella  investeringen som ska avse
1. omlastningsutrustning,
2. utrustning för intermodala transporter, eller
3. teknik- och systemstöd.
Samma kostnader är inte stödberättigande under mer än en typ  av investering enligt första stycket 1-3.
11 §
För ett projekt
1. ska stödet uppgå till lägst 500 000 kronor och högst 
10 000 000 kronor,
2. får stödet aldrig överstiga 50 procent av kostnaden för  projektet,
3. ska sökanden visa att denne har finansiering för sin del av  kostnaden för projektet, och
4. får den del av kostnaden som avses i 3 inte täckas av annat  offentligt stöd.
12 §
Stöd får endast ges om stödmottagaren säkerställer att
1. den egendom som investeringen avser kommer att finnas kvar  i stödmottagarens ägo under minst fem år, och
2. att egendomen under denna tid används för det ändamål som  anges i ansökan om stöd.
13 §
Stöd får inte ges för projekt som har påbörjats före  ikraftträdandet av denna förordning eller innan en ansökan om  stöd har getts in.
14 §
Varje stödmottagare får ges stöd med totalt högst 
10 000 000 kronor.
Ansökningar om stöd och prövningen av dem
15 §
En ansökan om stöd ska vara skriftlig och undertecknas av  sökanden. Ansökan ska ha kommit in till Trafikverket senast  inom den tid som Trafikverket bestämmer.
16 §
När ansökningstiden har gått ut, ska Trafikverket pröva  alla inkomna ansökningar i ett sammanhang.
17 §
Sökanden ska på Trafikverkets begäran och inom den tid  som Trafikverket bestämmer komplettera ansökan med de  ytterligare uppgifter som behövs för prövningen. Om sökanden  inte följer en sådan begäran, får ansökan prövas i befintligt  skick.
18 §
Trafikverket ska bedöma ansökningarna med utgångspunkt i  objektiva och på förhand definierade kriterier om hur  projekten uppfyller de förutsättningar för att få stöd som  anges i 7 och 8 §§.
Om tillgängliga medel inte räcker till alla projekt som det  har ansökts om stöd för och som uppfyller förordningens krav,  ska Trafikverket prioritera de projekt som bedöms ha störst  potential att varaktigt uppfylla syftet med stödet.
19 §
Om Trafikverket beslutar att ge stöd, ska det anges i  beslutet
1. när den åtgärd som berättigar till stöd senast ska vara  slutredovisad, och
2. att mottagaren av stödet, på begäran av myndigheten, ska  lämna de uppgifter som krävs för uppföljning och utvärdering  av stödet.
Ett beslut om stöd får förenas med de villkor som behövs för  att säkerställa att kraven enligt denna förordning uppfylls.
Skyldighet att anmäla ändrade förhållanden
20 §
Den som ansöker om eller har tagit emot stöd ska utan  dröjsmål till Trafikverket anmäla sådana ändrade förhållanden  som kan påverka rätten till eller storleken av stödet.
Slutredovisning m.m.
21 §
Den som har tagit emot stöd ska göra en slutredovisning  av projektet till Trafikverket. Redovisningen ska innehålla en  ekonomisk redovisning och ett underlag som styrker de  kostnader som har legat till grund för stödet.
22 §
Den som har tagit emot stöd ska under fem år från det att  stödet mottagits hålla information tillgänglig om i vilken  utsträckning stödet påverkar priser på tjänsten, trafikvolymer  och effektiviteten i transportarbetet.
Stödmottagaren ska verka för att stödet leder till lägre  priser, större trafikvolymer och effektivare transportarbete.
Utbetalning
23 §
Trafikverket betalar ut stödet.
Stödet betalas ut i omgångar, men högst 75 procent av det  totala beloppet får betalas ut innan den investering som  stödet avser har slutredovisats.
Kvarvarande utbetalningar får göras endast om  slutredovisningen har gjorts senast den dag som anges i  beslutet om stöd.
Hinder mot utbetalning
24 §
Trafikverket får inte betala ut stöd till en  stödmottagare som är föremål för betalningskrav på grund av  ett beslut av Europeiska kommissionen som förklarar ett stöd  olagligt och oförenligt med den inre marknaden.
25 §
Trafikverket ska besluta att stödet helt eller delvis  inte ska betalas ut om
1. mottagaren genom oriktiga uppgifter eller på annat sätt har  orsakat att stödet beslutats felaktigt eller med för högt  belopp,
2. stödet av någon annan orsak har beslutats felaktigt eller  med för högt belopp och stödmottagaren skäligen borde ha  insett detta, eller
3. villkoren för stödet inte har följts.
Återbetalning och återkrav
26 §
Den som har tagit emot stöd är återbetalningsskyldig om  det finns grund för det enligt 25 §. Trafikverket ska då  besluta att kräva tillbaka hela stödet eller den del av stödet  som har betalats ut på felaktig grund eller med för högt  belopp.
Bestämmelser om återkrav av olagligt stöd och ränta på sådant  stöd finns i lagen (2013:388) om tillämpning av Europeiska  unionens statsstödsregler.
Om ett belopp som har krävts tillbaka med stöd av första  stycket inte betalas i rätt tid, ska dröjsmålsränta enligt 6 §  räntelagen (1975:635) tas ut på beloppet.
Rapportering
27 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Bemyndigande
28 §
Trafikverket får meddela föreskrifter om verkställigheten  av denna förordning.
Överklagande
29 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 24-26 §§ får dock inte överklagas.
Övergångsbestämmelser
2024:685
1. Denna förordning träder i kraft den 22 oktober 2024.
2. Stöd enligt förordningen får dock lämnas tidigast den 1  januari 2025.
3. Förordningen upphör att gälla vid utgången av 2025.
4. Den upphävda förordningen gäller dock fortfarande för stöd  som har getts före utgången av 2025. Förordning (2025:98).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.