Title: Lag (1998:603) om verkställighet av sluten ungdomsvård
SFS Number: Svensk författningssamling 1998:603
URL: https://www.riksdagen.se/sv/dokument-och-lagar/dokument/svensk-forfattningssamling/lag-1998603-om-verkstallighet-av-sluten_sfs-1998-603/
Source Link: http://rkrattsbaser.gov.se/sfst?bet=1998:603
Amendment Register Link: http://rkrattsbaser.gov.se/sfsr?bet=1998:603
Ministry/Authority: Justitiedepartementet L5
Issued: 1998-06-11
Metadata: {"Utfärdad": "1998-06-11", "Ändrad": "t.o.m. SFS 2024:1210"}

==================================================

Lag (1998:603) om verkställighet av sluten ungdomsvård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:603
Departement/myndighet
:   
Justitiedepartementet L5
Utfärdad
:   
1998-06-11
Ändrad
:   
t.o.m. SFS 2024:1210
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag avser verkställighet av sluten ungdomsvård enligt 32 kap. 5 § brottsbalken. Verkställigheten av sluten ungdomsvård skall ske vid sådana särskilda ungdomshem som avses i 12 § lagen (1990:52) med särskilda bestämmelser om vård av unga.
Lag (2006:898)
.
2 §
Verkställigheten av sluten ungdomsvård ska utformas så att  den dömdes anpassning i samhället främjas och att de skadliga  följderna av frihetsberövandet motverkas.
Den dömde får inte placeras så att han eller hon omfattas av  mer ingripande övervakning och kontroll än vad som är  nödvändigt för genomförandet av vården eller för att ordningen  eller säkerheten på det särskilda ungdomshemmet ska kunna  upprätthållas.
Lag (2024:260)
.
3 §
Statens institutionsstyrelse ansvarar för verkställigheten. Verkställigheten ska planläggas och genomföras efter samråd med socialnämnden i den dömdes hemort.
En individuellt utformad verkställighetsplan ska upprättas för den dömde.
Lag (2011:735)
.
Intagning m.m.
4 §
Verkställigheten inleds genom att den dömde tas in i ett sådant särskilt ungdomshem som avses i 1 §.
5 §
Verkställigheten får inledas om den dömde inte inom föreskriven tid har överklagat domen när det gäller påföljden.
Detta gäller även om åklagare eller målsägande har överklagat domen.
6 §
Verkställigheten får inledas omedelbart, om den dömde före överklagandetidens utgång förklarar att han eller hon avstår från att överklaga domen när det gäller påföljden och medger att påföljden får verkställas (nöjdförklaring).
Nöjdförklaring får lämnas inför
1. chefen för häktet, av den som är häktad,
2. den som förestår vården vid ett särskilt ungdomshem, av den som är intagen i ett sådant hem,
3. Polismyndigheten.
Nöjdförklaring enligt andra stycket 1 eller 2 får lämnas även inför en annan tjänsteman vid ett häkte eller ett särskilt ungdomshem som har förordnats att ta emot en sådan förklaring.
En tjänsteman som avses i andra stycket 1 eller 2 eller tredje stycket ska så snart det kan ske upplysa den dömde om att han eller hon har rätt att lämna en sådan förklaring samt om när och hur det kan ske. En sådan tjänsteman är vidare skyldig att den dag, då nöjdförklaring först kan lämnas, fråga om den dömde vill lämna en sådan förklaring.
Lag (2014:623)
.
7 §
När nöjdförklaring lämnas skall ett vittne närvara. Den som har tagit emot förklaringen skall göra en anteckning om det på domen eller på rättens bevis om målets utgång, såvitt rör den dömde (domsbevis). Anteckningen skall undertecknas av mottagaren, den dömde och vittnet.
8 §
En nöjdförklaring gäller endast om den dömde har haft betänketid till andra dagen efter den dag då domen avkunnades för honom eller henne vid rätten eller på annat sätt delgavs honom eller henne och om den som ska ta emot förklaringen har tillgång till domen eller domsbevis. Den dömde ska ges tillfälle att under betänketiden samråda med sin försvarare.
En nöjdförklaring som har lämnats enligt denna lag får inte tas tillbaka. Har den dömde överklagat domen när det gäller påföljden, ska överklagandet anses återkallat genom nöjdförklaringen.
Lämnar den dömde nöjdförklaring inför en sådan tjänsteman som avses i 6 § andra stycket 1 eller 2 eller tredje stycket, ska tjänstemannen omedelbart se till att domen verkställs. Lämnar den dömde nöjdförklaring inför Polismyndigheten, ska den som tar emot förklaringen se till att den dömde förpassas till det särskilda ungdomshem där verkställigheten ska äga rum.
Lag (2014:623)
.
9 §
När domen får verkställas ska Statens institutionsstyrelse förelägga den dömde att senast en viss dag inställa sig vid det särskilda ungdomshem som styrelsen bestämmer. Statens institutionsstyrelse ska se till att intagning sker så snart som möjligt efter det att domen får verkställas.
Om den dömde inte rättar sig efter eller inte kan nås av ett föreläggande enligt första stycket, ska Polismyndigheten på begäran av Statens institutionsstyrelse förpassa honom eller henne till ungdomshemmet.
Den dömde får i väntan på förpassning förvaras i häkte eller i polisarrest, om det är nödvändigt för att förpassningen ska kunna genomföras.
Lag (2014:623)
.
10 §
Är den dömde, när domen får verkställas, häktad eller intagen på ett särskilt ungdomshem med stöd av lagen (1990:52)
med särskilda bestämmelser om vård av unga, skall häktet eller det särskilda ungdomshemmet omedelbart se till att domen verkställs och att den dömde omedelbart förpassas till det särskilda ungdomshem som Statens institutionsstyrelse bestämmer.
10 a §
Har upphävts genom
lag (2018:1257)
.
10 b §
Förekommer till verkställighet på en gång en dom på  sluten ungdomsvård i minst två år och en dom på böter eller  förvandlingsstraff för böter som har meddelats innan den  förstnämnda påföljden har börjat verkställas, ska utdömd  sluten ungdomsvård träda i stället för den andra påföljden.
Lag (2016:495)
.
11 §
I fråga om beräkning av den tid som verkställigheten  ska pågå och avbrott i verkställigheten, ska 17-19 §§ och 
20 § första stycket strafftidslagen (2018:1251) samt 12 a kap. 
1 § fängelselagen (2010:610) tillämpas.
Så snart domen på sluten ungdomsvård har börjat verkställas,  ska Statens institutionsstyrelse fastställa dagen för  verkställighetens slut. Styrelsen ska fastställa en ny sådan  slutdag om omständigheterna ger anledning till det.
Lag (2018:1257)
.
11 a §
Har upphävts genom
lag (2010:625)
.
Genomförande av verkställigheten
12 §
Den dömde ska ges nödvändig vård och behandling och ges  tillfälle till utbildning, aktiviteter, förströelse, fysisk  träning och vistelse utomhus.
Den dömde ska ges möjlighet att på lämpligt sätt följa vad som  händer i omvärlden.
Lag (2024:260)
.
Begränsningar i rörelsefriheten
13 §
Den dömde får hindras att lämna det särskilda ungdomshemmet och i övrigt underkastas den begränsning av rörelsefriheten som är nödvändig för att verkställigheten skall kunna genomföras. Den dömde får också hindras att disponera sitt pass. Den dömdes rörelsefrihet får även inskränkas, när det behövs av hänsyn till andra intagnas eller personalens säkerhet.
Lag (2005:658)
.
Verkställighet på låsbar enhet
14 §
Verkställigheten ska inledas på en låsbar enhet. Så  snart förhållandena medger det, ska den dömde ges möjlighet  till vistelse under öppnare former.
Frågan om den dömde kan ges möjlighet till vistelse under  öppnare former ska prövas fortlöpande, dock minst en gång  varannan månad.
Lag (2018:653)
.
Vård i enskildhet
14 a §
Om det krävs med hänsyn till den dömdes speciella  behov av vård, hans eller hennes säkerhet eller övriga  intagnas säkerhet får en dömd hindras från att träffa andra  intagna (vård i enskildhet).
Vård i enskildhet ska vara anpassad efter den dömdes  individuella vårdbehov.
En fråga om vård i enskildhet ska prövas fortlöpande och  alltid omprövas inom sju dagar från senaste prövning.
Lag (2018:653)
.
Avskildhet i anslutning till dygnsvilan
14 b §
Den dömde får hållas i avskildhet i anslutning till  dygnsvilan, om det är nödvändigt
1. med hänsyn till ordningen eller säkerheten på det särskilda  ungdomshemmet, eller
2. för att förhindra att den dömde avviker från hemmet.
Även om förutsättningarna i första stycket är uppfyllda får  den dömde inte hållas i avskildhet i anslutning till  dygnsvilan, om det finns en påtaglig risk för att hans eller  hennes hälsa eller utveckling tar skada av åtgärden.
Avskildhet i anslutning till dygnsvilan ska genomföras i den  dömdes bostadsrum och får vid ett enskilt tillfälle inte pågå  under längre tid än nio timmar. Under tiden i avskildhet ska  den dömde ha möjlighet att tillkalla personal.
Ett beslut om avskildhet i anslutning till dygnsvilan får  gälla i högst 30 dagar. När det inte längre finns  förutsättningar för beslutet ska det upphävas.
Lag (2024:1210)
.
Otillåtna föremål
15 §
Vad som sägs i 16, 17, 17 b, 17 c, 19 och 20 §§ lagen 
(1990:52) med särskilda bestämmelser om vård av unga ska  gälla även för den som är föremål för verkställighet av  sluten ungdomsvård.
Lag (2018:653)
.
Begränsningar av användningen av elektroniska  kommunikationstjänster
16 §
Den dömde får använda elektroniska kommunikationstjänster  endast för att stå i förbindelse med en annan person under den  tid han eller hon avtjänar sluten ungdomsvård på ett särskilt  ungdomshem.
Sådan kommunikation får bara ske med utrustning som  tillhandahålls eller godkänns av Statens institutionsstyrelse  och i den utsträckning det är lämpligt.
Regeringen eller den myndighet som regeringen bestämmer får  meddela föreskrifter om att undantag från begränsningen i  första stycket får göras för viss verksamhet eller i vissa  situationer under förutsättning att användningen är särskilt  angelägen och inte äventyrar säkerheten eller ordningen på  hemmet.
Lag (2024:260)
.
16 a §
Den dömde får, utöver vad som anges i 16 §, vägras att  använda elektroniska kommunikationstjänster om användningen  kan äventyra ordningen eller säkerheten på det särskilda  ungdomshemmet, motverka den dömdes anpassning i samhället  eller vara till skada för den dömde eller för någon annan, på  ett sätt som inte kan avhjälpas genom att användningen  begränsas, avlyssnas eller kontrolleras enligt 16 b §.
Lag (2024:260)
.
16 b §
Den dömdes användning av elektroniska  kommunikationstjänster får begränsas, avlyssnas eller på något  annat sätt kontrolleras om det behövs med hänsyn till
- ordningen eller säkerheten på det särskilda ungdomshemmet,
- den dömdes anpassning till samhället, eller
- att förhindra skada för den dömde eller för någon annan.
Vid avlyssning eller annan kontroll ska den dömde och den som  den dömde ska kommunicera med informeras om kontrollen i  förväg.
Kommunikation mellan den dömde och en advokat som biträder den  dömde i en rättslig angelägenhet får inte avlyssnas eller på  något annat sätt kontrolleras.
Lag (2024:260)
.
16 c §
Ett beslut enligt 16 a eller 16 b § får gälla i högst 
30 dagar. När det inte längre finns förutsättningar för  beslutet ska det upphävas.
Lag (2024:260)
.
Omhändertagande av utrustning för elektroniska  kommunikationstjänster
16 d §
Den dömde får inte inneha eller ta emot utrustning för  elektroniska kommunikationstjänster under den tid han eller  hon avtjänar sluten ungdomsvård på ett särskilt ungdomshem.  Sådan utrustning ska omhändertas och förvaras för den dömdes  räkning.
Utrustning som har omhändertagits ska lämnas tillbaka till den  dömde senast i samband med att verkställigheten av den slutna  ungdomsvården upphör.
Regeringen eller den myndighet som regeringen bestämmer får  meddela föreskrifter om att undantag från första stycket får  göras under vistelse på ett särskilt ungdomshem utan förhöjd  säkerhetsnivå om det kan ske utan att äventyra säkerheten  eller ordningen på hemmet.
Lag (2024:260)
.
Begränsningar av besök
16 e §
Den dömde får ta emot besök endast i den utsträckning  det är lämpligt.
Ett besök till den dömde får, utöver vad som anges i första  stycket, vägras om det kan äventyra ordningen eller säkerheten  på det särskilda ungdomshemmet, motverka den dömdes anpassning  i samhället eller vara till skada för den dömde eller för  någon annan, på ett sätt som inte kan avhjälpas genom att  besöket till den dömde begränsas, övervakas eller kontrolleras  enligt 16 f §.
Lag (2024:260)
.
16 f §
Ett besök till den dömde får begränsas, övervakas eller  på något annat sätt kontrolleras om det behövs med hänsyn till
- ordningen eller säkerheten på det särskilda ungdomshemmet,
- den dömdes anpassning till samhället, eller
- att förhindra skada för den dömde eller för någon annan.
Vid övervakning eller annan kontroll ska den dömde och  besökaren informeras om kontrollen i förväg.
Ett besök av en advokat som biträder den dömde i en rättslig  angelägenhet får övervakas eller kontrolleras endast om  advokaten eller den dömde begär det.
Lag (2024:260)
.
16 g §
Ett beslut enligt 16 e § andra stycket eller 16 f § får  gälla i högst 30 dagar. När det inte längre finns  förutsättningar för beslutet ska det upphävas.
Lag (2024:260)
.
16 h §
Om det är nödvändigt av säkerhetsskäl får ett besök  villkoras av att besökaren genomgår kroppsvisitation.
Vid kroppsvisitation ska den som kontrolleras visas all den  hänsyn som omständigheterna medger. Kroppsvisitation ska, om  möjligt, utföras i närvaro av en annan person än den som  genomför visitationen.
Lag (2024:260)
.
Bakgrundskontroll
16 i §
Vid bedömningen av om kommunikation eller besök bör  vägras, begränsas eller kontrolleras enligt 16 a, 16 b, 16 e  eller 16 f § ska det, om det behövs, undersökas om den som den  dömde vill kommunicera med eller få besök av är dömd eller  misstänkt för brott.
I den utsträckning det behövs får upplysningar också hämtas in  om personliga förhållanden i övrigt i fråga om besökaren eller  den som den dömde vill kommunicera med.
Besökaren eller den som den dömde vill kommunicera med ska i  förväg informeras om att en bakgrundskontroll enligt första  stycket kan göras och vad kontrollen kan omfatta.
Lag (2024:260)
.
Avskildhet
17 §
Om det är särskilt påkallat av att den dömde  uppträder våldsamt eller är så påverkad av berusningsmedel  att han eller hon inte kan hållas till ordningen, får den  dömde hållas i avskildhet under förutsättning att han eller  hon står under fortlöpande uppsikt av personalen och har  möjlighet att tillkalla personal. Den dömde får dock inte  hållas i sådan avskildhet längre tid än som är absolut  nödvändigt och inte i något fall under längre tid än fyra  timmar i följd.
En läkare eller sjuksköterska ska skyndsamt yttra sig om  varje åtgärd som vidtas enligt första stycket. Om läkaren  eller sjuksköterskan begär det, ska åtgärden genast  avbrytas.
Lag (2018:653)
.
Provtagning
17 a §
Den dömde är, om inte annat motiveras av  medicinska eller liknande skäl, skyldig att vid ankomsten  till det särskilda ungdomshemmet lämna blod-, urin-,  utandnings-, saliv- eller svettprov för kontroll av om han  eller hon är påverkad av narkotika, alkoholhaltiga drycker,  andra berusningsmedel, sådant medel som avses i 1 § lagen 
(1991:1969) om förbud mot vissa dopningsmedel eller sådan  vara som omfattas av lagen (1999:42) om förbud mot vissa  hälsofarliga varor. Den dömde får uppmanas att lämna prov  endast om det finns anledning till det.
Första stycket första meningen gäller också om det under  verkställigheten kan misstänkas att den dömde är påverkad av  någon sådan dryck eller vara eller något sådant medel som  anges i första stycket.
Lag (2018:653)
.
Vistelse utanför det särskilda ungdomshemmet
18 §
Den dömde ska tillåtas att vistas utanför det särskilda ungdomshemmet i den utsträckning som kravet på samhällsskydd medger, om det bedöms lämpligt för att främja hans eller hennes anpassning i samhället eller det finns andra särskilda skäl. Ett tillstånd att vistas utanför det särskilda ungdomshemmet ska förenas med de villkor som behövs.
Vid vistelse utanför det särskilda ungdomshemmet får elektroniska hjälpmedel användas för att kontrollera villkor som ställts om var den dömde ska befinna sig.
Tid för vistelse utanför det särskilda ungdomshemmet enligt första stycket ska räknas in i verkställighetstiden.
Lag (2011:735)
.
Förberedelse inför ett liv i frihet
18 a §
Under den senare delen av verkställigheten ska den dömde genom konkreta åtgärder förberedas för ett liv i frihet.
Lag (2011:735)
.
Gemensamma bestämmelser om kontroll- och  tvångsåtgärderna
18 b §
En kontroll- eller tvångsåtgärd enligt denna lag får användas endast om den står i rimlig proportion till syftet med åtgärden.
Lag (2011:735)
.
18 c §
Den dömde ska erbjudas ett uppföljande samtal efter  ett verkställt beslut om
1. avskildhet enligt 17 §,
2. kroppsvisitation och ytlig kroppsbesiktning enligt 15 §,  eller
3. rumsvisitation enligt 15 §.
Under samtalet ska den dömde få information om vad som var  anledningen till att tvångsåtgärden behövde tillgripas och  ges möjlighet att framföra sin uppfattning om den vidtagna  åtgärden.
Lag (2018:653)
.
Bestämmelser om hälso- och sjukvård
19 §
Om den dömde behöver hälso- och sjukvård, skall han vårdas enligt de anvisningar som ges av läkare. Kan nödvändig undersökning och behandling inte lämpligen genomföras vid det särskilda ungdomshemmet, bör den allmänna sjukvården anlitas.
Om det behövs, får den dömde föras över till ett allmänt sjukhus. Får någon som tillhör hälso- och sjukvårdspersonalen och är verksam vid ett särskilt ungdomshem kännedom om att den dömde har en sådan smittsam sjukdom som enligt 1 kap. 3 § andra stycket smittskyddslagen (2004:168) utgör allmänfarlig sjukdom, skall den som förestår vården vid hemmet underrättas, om det inte står klart att det inte finns risk för smittspridning.
Föreskrifter om psykiatrisk tvångsvård ges i lagen (1991:1129)
om rättspsykiatrisk vård.
Om det finns anledning till det, skall den som enligt första stycket vistas utanför det särskilda ungdomshemmet stå under bevakning eller vara underkastad särskilda föreskrifter. Tiden för sådan vistelse skall räknas in i verkställighetstiden.
I fråga om behandlingen av den som har förts över till en sådan sjukvårdsinrättning som avses i 6 § första stycket lagen om rättspsykiatrisk vård för frivillig psykiatrisk vård, tillämpas föreskrifterna i 18-24 §§ lagen (1991:1128) om psykiatrisk tvångsvård samt bestämmelsen i 8 § andra stycket lagen om rättspsykiatrisk vård om befogenhet för Statens institutionsstyrelse att besluta om särskilda restriktioner.
Lag (2006:252)
.
Handräckning av Polismyndigheten och Kriminalvården
20 §
Polismyndigheten ska på begäran av den som förestår  vården vid ett särskilt ungdomshem lämna hjälp för att söka  efter och hämta tillbaka den som dömts till sluten  ungdomsvård om den dömde avvikit. Kriminalvården ska på  begäran av den som förestår vården vid ett sådant hem lämna  hjälp med transport vid förflyttning av den dömde.
En begäran enligt första stycket får göras endast om
1. det på grund av särskilda omständigheter kan befaras att  åtgärden inte kan utföras utan att de särskilda befogenheter  som anges i 10 och 10 a §§ polislagen (1984:387) eller, om  det gäller en transport som utförs av Kriminalvården, 4 kap. 
4 § och 10 § första stycket häkteslagen (2010:611) behöver  tillgripas, eller
2. det annars finns synnerliga skäl.
Lag (2017:126)
.
20 a §
Kriminalvården ska vid en transport enligt 20 §  tillämpa följande bestämmelser i häkteslagen (2010:611):
- 4 kap. 4 § om kroppsvisitation,
- 4 kap. 10 § första stycket om användning av fängsel, och
- 8 kap. 2 a § om möjligheten att i vissa fall begära hjälp  av Polismyndigheten.
Lag (2017:126)
.
20 b §
Den som begär hjälp enligt 20 § ska utan hinder av  sekretess lämna den verkställande myndigheten de uppgifter om  den dömde som behövs för planeringen och genomförandet av  åtgärden.
Lag (2017:126)
.
20 c §
Den dömde får tas i förvar, om det är nödvändigt för  att en transport enligt 20 § ska kunna genomföras.
Lag (2017:126)
.
Underrättelse till målsägande
21 §
Om den dömde undergår sluten ungdomsvård för ett brott som har riktat sig mot någons liv, hälsa, frihet eller frid, ska målsäganden tillfrågas om han eller hon vill bli underrättad om följande:
1. vid vilket särskilt ungdomshem den dömde befinner sig,
2. när den dömde friges,
3. om den dömde förflyttas,
4. om den dömde vistas utanför det särskilda ungdomshemmet, och
5. om den dömde rymmer.
Underrättelse om en planerad vistelse utanför det särskilda ungdomshemmet behöver inte lämnas, när en underrättelse på grund av beslutad bevakning eller andra förhållanden framstår som uppenbart obehövlig. Detsamma gäller när en underrättelse på goda grunder kan antas allvarligt äventyra den dömdes egen säkerhet.
Underrättelse till målsägande om frigivning ska lämnas i lämplig tid före frigivningen. I andra fall ska underrättelsen lämnas så tidigt som möjligt. Underrättelsen ska utformas på ett sätt som är lämpligt med hänsyn till omständigheterna i det enskilda fallet. Underrättelsen ska innehålla information om de regler som gäller för meddelande av kontaktförbud enligt lagen
(1988:688) om kontaktförbud.
Lag (2011:491)
.
Övriga bestämmelser
22 §
Beslut enligt denna lag fattas av Statens  institutionsstyrelse. I frågor som avses i 14, 14 a och 
18 §§ ska Statens institutionsstyrelse höra socialnämnden i  den dömdes hemort om det inte är uppenbart obehövligt.
Beslut enligt denna lag gäller omedelbart, om inte något  annat förordnas.
Lag (2018:653)
.
23 §
Beslut av Statens institutionsstyrelse enligt denna  lag i särskilda fall får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Lag (2018:653)
.
Övergångsbestämmelser
2018:1257
1. Denna lag träder i kraft den 1 april 2019.
2. Bestämmelserna i 11 § första stycket i den äldre lydelsen  gäller fortfarande för den som före ikraftträdandet meddelats  ett strafftidsbeslut enligt lagen (1974:202) om beräkning av  strafftid m.m. Dock ska vid tillämpningen av bestämmelsen i 
22 § den upphävda lagen om beräkning av strafftid m.m. med 
19 § andra stycket och 19 a § samma lag samt 33 kap. 7 §  brottsbalken även avses lagen (2018:1250) om tillgodoräknande  av tid för frihetsberövande.
2024:260
1. Denna lag träder i kraft den 15 maj 2024.
2. Äldre föreskrifter gäller fortfarande för beslut som  meddelats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.