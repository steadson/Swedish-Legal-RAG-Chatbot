Title: Förordning (2020:1010) om statlig ersättning till Apotek Produktion & Laboratorier AB för en tjänst av allmänt ekonomiskt intresse
SFS Number: Svensk författningssamling 2020:1010
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20201010-om-statlig-ersattning-till_sfs-2020-1010/
Source Link: http://rkrattsbaser.gov.se/sfst?bet=2020:1010
Amendment Register Link: http://rkrattsbaser.gov.se/sfsr?bet=2020:1010
Ministry/Authority: Socialdepartementet
Issued: 2020-11-26
Metadata: {"Utfärdad": "2020-11-26"}

==================================================

Förordning (2020:1010) om statlig ersättning till Apotek Produktion & Laboratorier AB för en tjänst av allmänt ekonomiskt intresse
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:1010
Departement/myndighet
:   
Socialdepartementet
Utfärdad
:   
2020-11-26
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statlig  ersättning till Apotek Produktion & Laboratorier AB (bolaget)  för uppdrag att tillhandahålla en tjänst av allmänt ekonomiskt  intresse.
Ersättning enligt denna förordning betalas i enlighet med  kommissionens beslut 2012/21/EU av den 20 december 2011 om  tillämpningen av artikel 106.2 i fördraget om Europeiska  unionens funktionssätt på statligt stöd i form av ersättning  för allmännyttiga tjänster som beviljas vissa företag som fått  i uppdrag att tillhandahålla tjänster av allmänt ekonomiskt  intresse.
Denna förordning är meddelad med stöd av 8 kap. 7 §  regeringsformen.
Uppdrag att tillhandahålla en tjänst av allmänt ekonomiskt  intresse
2 §
Bolaget är helägt av staten och har till uppgift att  utveckla, tillverka och tillhandahålla extemporeläkemedel och  lagerberedningar.
Uppdrag till bolaget att tillhandahålla en tjänst av allmänt  ekonomiskt intresse ges i bolagets ägaranvisning, där även det  närmare innehållet i tjänsten regleras.
Uppdraget ska utvärderas minst vart tionde år. Vid  utvärderingen ska behovet av fortsatt uppdrag till bolaget  bedömas. Uppdraget till bolaget får inte avse en tidsperiod  som sträcker sig längre än till den tidpunkt när nästa  utvärdering senast ska göras.
Ersättning
3 §
Den ersättning som ska betalas till bolaget för uppdraget  anges inför varje kalenderår i den av riksdagen för varje år  antagna budgetpropositionen eller eventuell ändringsbudget. I  förekommande fall kan ytterligare ersättning till bolaget  anges i regleringsbrevet för aktuellt anslag.
Den ersättning som ska betalas ut till bolaget för uppdraget  betalas ut av Kammarkollegiet kvartalsvis med en fjärdedel av  den årliga ersättningen.
4 §
Ersättningen får inte överstiga det som krävs för att  täcka nettokostnaden för att fullgöra skyldigheterna i samband  med uppdraget inklusive en rimlig vinst.
Kostnader för investeringar kan beaktas till den del de är  nödvändiga för uppdraget.
Redovisning
5 §
Bolaget ska årligen redovisa hur statens ersättning har  använts. Bestämmelser om särredovisning av kostnader för  bolagets uppdrag finns i bolagets ägaranvisning.
Bolaget ska i den ekonomiska redovisningen göra en tydlig  avgränsning mellan de skyldigheter som följer av uppdraget och  bolagets kommersiella verksamhet genom en särredovisning.  Särredovisningarna görs i bolagets årsredovisning.
6 §
Bolaget ska senast den 1 mars varje år lämna ett  ekonomiskt underlag till regeringen. Det ekonomiska underlaget  ska innehålla bolagets förslag till finansiering och förslag  till statens ersättning för bolagets utförande av uppdraget  för de tre närmast följande budgetåren.
I det fall bolaget ser ett behov av en ökad ersättning för att  fullgöra uppdraget på grund av ökade kostnader för drift eller  investeringar ska det ekonomiska underlaget innehålla  detaljerade uppgifter om detta. Uppgifterna ska avse  kostnader, investeringsplan, finansieringsplan och förväntad  nytta eller avkastning eller det som behövs för att bedöma  behovet av ökad ersättning.
Kontroll och återkrav
7 §
Kammarkollegiet ska årligen kontrollera att utbetalningen  av ersättning enligt denna förordning inte överstiger den  summa av nettokostnaden, en rimlig vinst och kostnader för  investeringar som särredovisas i årsredovisningen enligt  ägaranvisningen.
Om utbetalningen av ersättningen överstiger summan av  nettokostnaden, en rimlig vinst samt de kostnader för  investeringar som har beaktats ska Kammarkollegiet återkräva  den överskjutande delen av ersättningen.
Beslut om återkrav ska fattas senast den 1 juli året efter det  år årsredovisningen avser.
8 §
Om det finns särskilda skäl, får Kammarkollegiet helt  eller delvis efterge återkravet.
9 §
Ränta enligt räntelagen (1975:635) ska betalas på det  belopp som bolaget är återbetalningsskyldigt för. Räntekravet  får sättas ned om det finns särskilda skäl.
Registrering
10 §
Kammarkollegiet ska tillhandahålla de uppgifter och  handlingar om utbetald ersättning, eventuella återkrav och  utförd kontroll som behövs för att Sverige ska kunna fullgöra  de skyldigheter som följer av kommissionens beslut 2012/21/EU.  Uppgifterna ska bevaras i tio år från utgången av den period  då tjänsten tillhandahålls.
Rapportering
11 §
Om Kammarkollegiet fattar beslut om återkrav, ska en  kopia av beslutet skickas till regeringen.
12 §
Kammarkollegiet ska senast den 1 mars varje år lämna  uppgift till regeringen om det belopp som har betalats ut till  bolaget under föregående år.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.