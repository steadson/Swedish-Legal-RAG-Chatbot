Title: Förordning (2023:463) om behandling av personuppgifter vid Utbetalningsmyndigheten
SFS Number: Svensk författningssamling 2023:463
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023463-om-behandling-av_sfs-2023-463/
Source Link: http://rkrattsbaser.gov.se/sfst?bet=2023:463
Amendment Register Link: http://rkrattsbaser.gov.se/sfsr?bet=2023:463
Ministry/Authority: Finansdepartementet
Issued: 2023-06-22
Metadata: {"Utfärdad": "2023-06-22", "Ändrad": "t.o.m. SFS 2025:38"}

==================================================

Förordning (2023:463) om behandling av personuppgifter vid Utbetalningsmyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:463
Departement/myndighet
:   
Finansdepartementet
Utfärdad
:   
2023-06-22
Ändrad
:   
t.o.m. SFS 2025:38
Ändringsregister
:
SFSR (Regeringskansliet)
Källa
:
Fulltext (Regeringskansliet)
Allmänna bestämmelser
1 §
I denna förordning finns bestämmelser som kompletterar  lagen (2023:457) om behandling av personuppgifter vid  Utbetalningsmyndigheten. Termer och uttryck i förordningen har  samma betydelse som i lagen.
Förordningen är meddelad med stöd av 8 kap. 7 §  regeringsformen.
2 §
Bestämmelserna i denna förordning gäller även vid  behandling av uppgifter om avlidna.
Tillgång till personuppgifter
3 §
Utöver vad som framgår av 1 kap. 11 § lagen (2023:457) om  behandling av personuppgifter vid Utbetalningsmyndigheten ska  det ställas krav på att den som tilldelas behörighet för  åtkomst till personuppgifter har genomgått utbildning i  behandling av personuppgifter eller har erfarenhet som har  gett motsvarande kunskaper.
4 §
Utbetalningsmyndigheten ansvarar för att det inom  myndigheten finns rutiner för att tilldela, förändra, ta bort  och regelbundet följa upp behörigheter för åtkomst till  personuppgifter.
5 §
Utbetalningsmyndigheten ansvarar för att det inom  myndigheten finns rutiner för att dokumentera och regelbundet  kontrollera åtkomst till personuppgifter.
Transaktionskontoregistret
6 §
I förordningen (2023:462) om transaktionskonto vid  Utbetalningsmyndigheten finns bestämmelser om myndigheters och  enskildas rätt att ta del av uppgifter i systemet med  transaktionskonto.
Uppgiftssamlingen för dataanalyser och urval
7 §
Utbetalningsmyndigheten ansvarar för att det inom  myndigheten finns rutiner för hur urvalsmodeller ska utformas  och hur sökbegrepp får användas i uppgiftssamlingen för  dataanalyser och urval.
8 §
I uppgiftssamlingen för dataanalyser och urval får det  behandlas uppgifter som omfattas av 3-7 och 11 §§ lagen 
(2023:456) om skyldighet att lämna uppgifter till  Utbetalningsmyndigheten.
I uppgiftssamlingen får det vidare behandlas uppgifter om
1. en fysisk persons identitet, medborgarskap, uppehållsrätt,  bosättning, familjeförhållanden, adress och andra  kontaktuppgifter samt uppgifter om ombud,
2. en juridisk persons identitet, säte, ägarförhållanden,  firmatecknare och andra företrädare, kontaktpersoner samt  kontaktuppgifter,
3. en utbetalning som avser en ekonomisk förmån, ett  ekonomiskt stöd eller en återbetalning av ett överskott på  skattekontot samt uppgifter om enskildas kontouppgifter,
4. företag och andra juridiska personer, företrädare och  huvudmän som finns i Bolagsverkets register,
5. skulder hos Kronofogdemyndigheten för företag och andra  juridiska personer samt deras företrädare,
6. fastigheter, byggnader och lagfarter från  fastighetsregistret, och
7. urvalsträffar samt resultatet av en inledande eller en  fördjupad granskning enligt lagen (2023:455) om  Utbetalningsmyndighetens granskning av utbetalningar.
I uppgiftssamlingen får det även behandlas en uppgift av  liknande slag som anges i första och andra styckena och som är  nödvändig för myndighetens dataanalyser och urval.  Förordning (2025:38).
Fortsatt behandling av vissa personuppgifter
9 §
Personuppgifter som behandlas vid Centrala  studiestödsnämndens utbetalning av studielån får fortsätta att  behandlas i transaktionskontoregistret trots att den tid som  anges i 4 kap. 2 § lagen (2023:457) om behandling av  personuppgifter vid Utbetalningsmyndigheten har löpt ut, dock  som längst två år efter utgången av det kalenderår då full  återbetalning skedde eller betalningsskyldigheten annars  upphörde.
10 §
Personuppgifter som behandlas i en sammanställning av  resultatet av en fördjupad granskning får fortsätta att  behandlas trots att den tid som anges i 4 kap. 3 § lagen 
(2023:457) om behandling av personuppgifter vid  Utbetalningsmyndigheten har löpt ut, dock som längst fem år  efter utgången av det år då den fördjupade granskningen  avslutades.
Rätt att meddela föreskrifter och beslut
11 §
Utbetalningsmyndigheten får meddela föreskrifter om att  personuppgifter som avses i 4 kap. 1-3 §§ lagen (2023:457) om  behandling av personuppgifter vid Utbetalningsmyndigheten får  behandlas under viss tid.
Utbetalningsmyndigheten får också i ett enskilt fall besluta  om sådan behandling som avses i första stycket.
12 §
Riksarkivet får, efter att ha gett  Utbetalningsmyndigheten tillfälle att yttra sig, meddela  föreskrifter om att personuppgifter som avses i 4 kap. 1-3 §§  lagen (2023:457) om behandling av personuppgifter vid  Utbetalningsmyndigheten får fortsätta att behandlas för  arkivändamål av allmänt intresse, vetenskapliga eller  historiska forskningsändamål eller statistiska ändamål.
Riksarkivet får meddela föreskrifter om att handlingar eller  uppgifter som ska bevaras för sådana ändamål ska överlämnas  till en arkivmyndighet.
13 §
Utbetalningsmyndigheten får meddela föreskrifter om  verkställigheten av lagen (2023:457) om behandling av  personuppgifter vid Utbetalningsmyndigheten och av denna  förordning.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.