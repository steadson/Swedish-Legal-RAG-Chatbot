Title: Förordning (2022:1276) om producentansvar för elutrustning
SFS Number: Svensk författningssamling 2022:1276
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221276-om-producentansvar-for_sfs-2022-1276/
Source Link: http://rkrattsbaser.gov.se/sfst?bet=2022:1276
Amendment Register Link: http://rkrattsbaser.gov.se/sfsr?bet=2022:1276
Ministry/Authority: Klimat- och näringslivsdepartementet
Issued: 2022-06-30
Metadata: {"Utfärdad": "2022-06-30", "Ändrad": "t.o.m. SFS 2025:829"}

==================================================

Förordning (2022:1276) om producentansvar för elutrustning
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1276
Departement/myndighet
:   
Klimat- och näringslivsdepartementet
Utfärdad
:   
2022-06-30
Ändrad
:   
t.o.m. SFS 2025:829
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Innehåll
1 §
Denna förordning innehåller bestämmelser om ett system för  utökat producentansvar för hantering av avfall från  elutrustning.
Förordningen syftar till att elutrustning ska utformas och  framställas på ett sådant sätt att uppkomsten av avfall  förebyggs. I fråga om det avfall som ändå uppkommer syftar  förordningen till att
1. minska de problem för människors hälsa och miljön som  elavfall ger upphov till,
2. producenter ska ta ansvar för de problem som elavfall ger  upphov till,
3. underlätta för innehavare av elavfall att lämna ifrån sig  avfallet,
4. all elutrustning som trots avfallsförebyggande åtgärder  blir avfall ska samlas in och hanteras på det sätt som ger  bäst resultat för människors hälsa och miljön, och
5. främja resurseffektivitet och att målen för återvinning i  förordningen ska nås.
2 §
Förordningen är meddelad med stöd av
- 15 kap. 12 § miljöbalken i fråga om 40-43, 70-72, 76, 84, 85  och 95 §§,
- 15 kap. 13 § miljöbalken i fråga om 28, 29, 35, 36, 38, 74, 
75, 77-83 och 95 §§,
- 15 kap. 14 § miljöbalken i fråga om 30-33 §§,
- 15 kap. 15 § miljöbalken i fråga om 39, 44-53, 55-58, 60-62  och 64-69 §§,
- 15 kap. 31 § miljöbalken i fråga om 63 §,
- 15 kap. 39 § miljöbalken i fråga om 73 §,
- 15 kap. 45 § miljöbalken i fråga om 86 §,
- 8 kap. 11 § regeringsformen i fråga om 98 §, och
- 8 kap. 7 § regeringsformen i fråga om övriga bestämmelser.
Bestämmelser i andra författningar
3 §
Bestämmelser om skyldigheter för den som innehar avfall  finns i 15 kap. 11, 24, 26 och 27 §§ miljöbalken, i  avfallsförordningen (2020:614) och i Europaparlamentets och  rådets förordning (EG) nr 1013/2006 av den 14 juni 2006 om  transport av avfall.
4 §
Bestämmelser om att en kommun ska hantera avfall som är  kommunalt avfall finns i 15 kap. 20 och 20 a §§ miljöbalken.  Detta ansvar begränsas av denna förordning endast i fråga om  avfall som med stöd av förordningen har lämnats till någon som  enligt förordningen har skyldighet att ta emot avfallet.
5 §
Om en bestämmelse som har meddelats med stöd av  strålskyddslagen (2018:396) avviker från denna förordning,  tillämpas den bestämmelsen.
6 §
Andra bestämmelser om producentansvar finns i förordningen 
(2007:185) om producentansvar för bilar, Europaparlamentets  och rådets förordning (EU) 2023/1542 av den 12 juli 2023 om  batterier och förbrukade batterier, om ändring av direktiv 
2008/98/EG och förordning (EU) 2019/1020 och om upphävande av  direktiv 2006/66/EG och förordningen (2025:813) med  kompletterande bestämmelser till EU-förordningen om batterier.
Förordning (2025:815).
7 §
Bestämmelser om farliga ämnen i elutrustning och om  hantering av elutrustning finns även i förordningen (2012:861)  om farliga ämnen i elektrisk och elektronisk utrustning.
Ordförklaringar
8 §
I denna förordning avses med
- direktiv 2012/19/EU: Europaparlamentets och rådets direktiv 
2012/19/EU av den 4 juli 2012 om avfall som utgörs av eller  innehåller elektrisk och elektronisk utrustning (WEEE), i  lydelsen enligt Europaparlamentets och rådets direktiv (EU) 
2018/849,
- förordning (EG) nr 1013/2006: Europaparlamentets och rådets  förordning 1013/2006 av den 14 juni 2006 om transport av  avfall,
- förordning (EG) nr 1418/2007: kommissionens förordning (EG)  nr 1418/2007 av den 29 november 2007 om export för återvinning  av visst avfall som förtecknas i bilaga III eller IIIA till  Europaparlamentets och rådets förordning (EG) nr 1013/2006  till vissa länder som inte omfattas av OECD-beslutet om  kontroll av gränsöverskridande transporter av avfall, och
- förordning (EU) 2017/745: Europaparlamentets och rådets  förordning (EU) 2017/745 av den 5 april 2017 om  medicintekniska produkter, om ändring av direktiv 2001/83/EG,  förordning (EG) nr 178/2002 och förordning (EG) nr 1223/2009  och om upphävande av rådets direktiv 90/385/EEG och 93/42/EEG.
9 §
Med elutrustning avses i denna förordning apparater,  produkter, komponenter, maskiner, verktyg, instrument och  annan utrustning
1. för generering, överföring eller mätning av elektrisk ström  eller elektromagnetiska fält, eller
2. som är beroende av elektrisk ström eller elektromagnetiska  fält för att fungera korrekt.
Med elutrustning avses alla komponenter, förbrukningsmaterial  och andra delar som utrustningen består av när den  tillhandahålls på den svenska marknaden.
Utrustning som är avsedd att användas med en elektrisk  spänning på mer än 1 000 volt växelström eller 1 500 volt  likström ska inte anses vara en elutrustning enligt denna  förordning.
10 §
Med konsumentelutrustning avses i denna förordning dels  elutrustning som normalt används i privathushåll, dels  elutrustning som är ägnad att användas både i privathushåll  och av yrkesmässiga användare.
11 §
I denna förordning avses med att
- vara etablerad i Sverige: att ha hemvist eller säte i  Sverige och bedriva en yrkesmässig verksamhet här,
- tillhandahålla en elutrustning på den svenska  marknaden: att, i samband med yrkesmässig verksamhet, mot  betalning eller gratis göra en elutrustning tillgänglig för  distribution, förbrukning eller användning på den svenska  marknaden,
- släppa ut en elutrustning på den svenska marknaden: att för  första gången tillhandahålla en elutrustning på den svenska  marknaden,
- släppa ut en elutrustning på unionsmarknaden: att för första  gången tillhandahålla en elutrustning på marknaden inom  Europeiska ekonomiska samarbetsområdet (EES), och
- sälja på distans: att yrkesmässigt ingå avtal om försäljning  genom kommunikation som uteslutande sker på distans.
12 §
Med producent avses i denna förordning den som
1. är etablerad i Sverige och i eget namn eller under eget  varumärke tillverkar eller låter tillverka eller utforma en  elutrustning och tillhandahåller den på den svenska marknaden,
2. är etablerad i Sverige och i eget namn eller under eget  varumärke säljer en elutrustning på den svenska marknaden som  har tillverkats av någon annan, om det för elutrustningen inte  finns en producent enligt 1 vars varumärke förekommer på  elutrustningen,
3. är etablerad i Sverige och släpper ut en elutrustning från  ett annat land på den svenska marknaden, eller
4. säljer en elutrustning på distans direkt till en användare  i ett land inom EES där säljaren inte är etablerad.
Den som endast tillhandahåller finansiering enligt ett  finansieringsavtal ska inte anses vara producent, såvida inte  denna också agerar som producent i den mening som avses i  första stycket.
13 §
Med producentansvarsorganisation avses i denna förordning  en juridisk person som förebygger eller hanterar avfall från  producenters konsumentelutrustningar.
14 §
Med avfall, avfallsförebyggande åtgärder, återanvändning,  att återvinna avfall, att förbereda avfall för återanvändning,  att materialåtervinna avfall, att bortskaffa avfall, att  behandla avfall och att samla in avfall avses detsamma som i 
15 kap. miljöbalken.
15 §
Med att samla in avfall separat avses detsamma som i 
1 kap. 6 § avfallsförordningen (2020:614).
16 §
I denna förordning avses med
- elavfall: elutrustning som har blivit avfall,
- konsumentelavfall: konsumentelutrustning som har blivit  avfall, och
- historiskt konsumentelavfall: konsumentelutrustning som har  släppts ut på unionsmarknaden före den 14 augusti 2005 och som  har blivit konsumentelavfall.
17 §
Med farliga ämnen och blandningar avses i denna  förordning ämnen eller blandningar som uppfyller kriterierna  för att klassificeras som farliga enligt Europaparlamentets  och rådets förordning (EG) nr 1272/2008 av den 
16 december 2008 om klassificering, märkning och förpackning  av ämnen och blandningar, ändring och upphävande av direktiven 
67/548/EEG och 1999/45/EG samt ändring av förordning (EG)  nr 1907/2006.
18 §
Med storskaligt stationärt industriverktyg avses i denna  förordning maskiner, komponenter eller annan utrustning som i  en industriell produktionsanläggning eller i en anläggning för  forskning eller utveckling
1. är fast installerade för att fungera tillsammans,
2. är beroende av varandra för att inom ett visst  användningsområde fungera på avsett sätt,
3. måste användas och underhållas av fackmän, och
4. måste monteras ned av fackmän på den plats där de  installerades.
19 §
Med storskalig fast installation avses i denna förordning  en elutrustning som
1. är avsedd att användas varaktigt i en byggnad eller annan  konstruktion på en på förhand bestämd och särskilt avsedd  plats,
2. består av olika slags elutrustning som satts samman och  installerats av fackmän,
3. måste monteras ned av fackmän, och
4. endast kan ersättas av en motsvarande specialtillverkad  utrustning.
20 §
Med mobil maskin avses i denna förordning en maskin eller  annan elutrustning som
1. inte är avsedd att användas för transport på väg,
2. har en inbyggd källa för kraftgenerering, och
3. för att kunna användas behöver vara mobil eller vara i  ständig rörelse eller delvis vara i ständig rörelse mellan  olika fasta arbetsstationer.
Tillämpningsområde
21 §
Om inte annat följer av 22 § gäller denna förordning  elutrustning som ingår i någon av kategorierna
1. temperaturregleringsutrustning: kylskåp, frysar, utrustning  som automatiskt levererar kalla produkter,  luftkonditioneringsutrustning, avfuktningsutrustning,  värmepumpar, värmeelement som innehåller olja och annan  utrustning för temperaturreglering där annan vätska än vatten  används,
2. bildskärmar: bildskärmar, tv-apparater, LCD-fotoramar,  monitorer, bärbara datorer och annan elutrustning som har en  bildskärm vars yta är större än 100 kvadratcentimeter,
3. lampor: raka lysrör, lågenergilampor, lysrörslampor, LED-
lampor, lågtrycksnatriumlampor samt högtrycksnatriumlampor,  metallhalogenlampor och andra urladdningslampor med hög  intensitet,
4. stor elutrustning: tvättmaskiner, torktumlare,  diskmaskiner, matlagningsapparater, elspisar, elektriska  värmeplattor, belysningsarmaturer, utrustning för återgivning  av ljud och bild, musikutrustning, stick- och vävmaskiner,  stordatorer, stora skrivare, kopieringsutrustning,  spelautomater, medicintekniska produkter, övervaknings- och  kontrollinstrument, apparater som automatiskt levererar  produkter och pengar, solcellspaneler och annan utrustning, om
a) utrustningens yttermått är sådana att de på längden,  bredden eller djupet överstiger 50 centimeter, och
b) utrustningen inte omfattas av kategori 1 eller 3,
5. liten elutrustning: dammsugare, mattsopare, apparater för  sömnad, belysningsarmaturer, mikrovågsugnar,  ventilationsutrustning, strykjärn, brödrostar, elektriska  knivar, vattenkokare, klockor, armbandsur, rakapparater,  vågar, apparater för hår- och kroppsvård, miniräknare,  radioapparater, videokameror, videobandspelare, hifi-
utrustning, musikinstrument, utrustning för återgivning av  ljud och bild, leksaker, sportutrustning, datorer för cykling,  dykning, löpning, rodd eller annan sport, rökdetektorer,  värmeregulatorer, termostater, elektriska och elektroniska  verktyg, medicintekniska produkter, övervaknings- och  kontrollinstrument, apparater som automatiskt levererar  produkter, utrustning med inbyggda solcellspaneler och annan  utrustning, om
a) utrustningens yttermått är sådana att de varken på längden,  bredden eller djupet överstiger 50 centimeter, och
b) utrustningen inte omfattas av kategori 1, 2, 3 eller 6,  eller
6. liten it- och telekommunikationsutrustning: telefoner, GPS-
mottagare, miniräknare, routrar, persondatorer och skrivare,  om utrustningens yttermått är sådana att de varken på längden,  bredden eller djupet överstiger 50 centimeter.
22 §
Denna förordning gäller inte
1. glödlampor,
2. vapen, ammunition och krigsmateriel som är avsedda att  användas för specifika militära ändamål eller annan  elutrustning som är nödvändig för att skydda väsentliga  säkerhetsintressen i Sverige eller något annat land inom EES,
3. elutrustning som är avsedd att skickas ut i rymden,
4. storskaliga stationära industriverktyg,
5. storskaliga fasta installationer och elutrustning som ingår  i storskaliga fasta installationer om elutrustningen är  särskilt tillverkad för att ingå i och installerad som en del  av installationen,
6. transportmedel för personer eller varor, förutom elektriska  tvåhjuliga fordon som inte är typgodkända,
7. mobila maskiner som endast är avsedda för yrkesmässig  användning,
8. elutrustning som har utformats för att enbart användas för  forsknings- och utvecklingsändamål och som endast görs  tillgänglig för företag,
9. sådana aktiva implantat som avses i förordning (EU) 
2017/745,
10. medicintekniska produkter som inte är sådana implantat som  avses i 9, och som förväntas bli smittförande innan de blir  avfall,
11. andra produkter än medicintekniska produkter som avses i  förordning (EU) 2017/745, och som förväntas bli smittförande  innan de blir avfall,
12. medicintekniska produkter för in vitro-diagnostik eller  tillbehör till sådana produkter, och som förväntas bli  smittförande innan de blir avfall,
13. piporglar installerade i kyrkor, eller
14. elutrustning som är särskilt tillverkad för att ingå i och  är installerad som en del av en annan elutrustning som inte  omfattas av denna förordning, om den installerade utrustningen  kan fylla sin avsedda funktion endast som en del av den andra  elutrustningen.
Återvinningsmål
23 §
Bestämmelserna i 24-27 §§ anger mål för återvinning. För  att beräkna om återvinningsmålen nås ska vikten i kilogram av  det elavfall som under ett kalenderår har tagits emot av någon  för att materialåtervinnas eller återvinnas på annat sätt 
(återvinningsmängd) divideras med vikten i kilogram av det  elavfall som under samma kalenderår har samlats in separat
(insamlad mängd).
Återvinningsmängden får endast omfatta avfall som har  behandlats enligt föreskrifter som har meddelats med stöd av 
4 kap. 25 § avfallsförordningen (2020:614) eller 47 § 9  förordningen (1998:899) om miljöfarlig verksamhet och  hälsoskydd. Insamlad mängd är den mängd elavfall som kvarstår  för återvinning efter sortering, lagring och annan  förberedande verksamhet.
Vid beräkningen får elavfall som har transporterats till ett  land utanför EES anses återvunnet endast om det i enlighet med  kraven i förordning (EG) nr 1013/2006 och förordning (EG)  nr 1418/2007 har visats att avfallet har behandlats under  villkor som motsvarar kraven i direktiv 2012/19/EU.
Förordning (2025:829).
24 §
Målet för elavfall som utgörs av elutrustning som enligt 
21 § ingår i kategori 1 eller 4 är att av det avfall som  samlas in separat ska minst 85 procent återvinnas. Minst 
80 procent ska förberedas för återanvändning eller  materialåtervinnas.
25 §
Målet för elavfall som utgörs av elutrustning som enligt 
21 § ingår i kategori 2 är att av det avfall som samlas in  separat ska minst 80 procent återvinnas. Minst 70 procent ska  förberedas för återanvändning eller materialåtervinnas.
26 §
Målet för elavfall som utgörs av elutrustning som enligt 
21 § ingår i kategori 3 är att av det avfall som samlas in  separat ska minst 80 procent materialåtervinnas.
27 §
Målet för elavfall som utgörs av elutrustning som enligt 
21 § ingår i kategori 5 eller 6 är att av det avfall som  samlas in separat ska minst 75 procent återvinnas. Minst 
55 procent ska förberedas för återanvändning eller  materialåtervinnas.
Anmälan om tillhandahållande av en elutrustning på den svenska  marknaden
28 §
Den som avser att i egenskap av producent tillhandahålla  en elutrustning på den svenska marknaden ska före  tillhandahållandet anmäla det till Naturvårdsverket.
En anmälan ska innehålla
1. producentens namn, kontaktuppgifter och person- eller  organisationsnummer, eller om sådant inte finns, producentens  skatteregistreringsnummer,
2. uppgift om huruvida elutrustningen är  konsumentelutrustning,
3. uppgift om vilken kategori som elutrustningen ingår i,
4. uppgift om elutrustningens varumärke,
5. uppgift om hur elutrustningen kommer att tillhandahållas på  den svenska marknaden,
6. uppgift om hur producenten avser att uppfylla kravet på att  anlita eller själv tillhandahålla en  producentansvarsorganisation i 39 §, och
7. uppgift om hur producenten ska uppfylla de skyldigheter som  följer av 38, 40-42, 77-79, 81 och 83 §§.
Den som gör anmälan ska intyga att uppgifterna är riktiga.
29 §
En producent som har gjort en anmälan enligt 28 § ska  snarast underrätta Naturvårdsverket om ändringar i fråga om de  uppgifter som har lämnats.
Producentombud
30 §
En producent av elutrustning som är etablerad i Sverige  och säljer elutrustning till ett annat land inom EES där  producenten inte är etablerad ska utse ett producentombud i  det landet. Producentombudet ska fullgöra det ansvar som  producenten har i det landet enligt de nationella bestämmelser  som genomför direktiv 2012/19/EU.
31 §
En producent som inte är etablerad i Sverige får utse ett  producentombud som är etablerat i Sverige. Producentombudet  ska utses genom skriftlig fullmakt.
Producentombudet ska i stället för producenten fullgöra  skyldigheterna i denna förordning i fråga om de produkter som  omfattas av producentombudets anmälan enligt 32 §.
32 §
Ett producentombud som har utsetts enligt 31 § ska anmäla  detta till Naturvårdsverket.
En anmälan ska innehålla
1. producentombudets namn, kontaktuppgifter och person- eller  organisationsnummer och en kopia på fullmakten,
2. producentens namn, kontaktuppgifter och person- eller  organisationsnummer, eller om sådant inte finns, producentens  skatteregistreringsnummer, och
3. uppgift om vilken elutrustning som producentombudet ska  ansvara för.
Om producenten inte har gjort en anmälan enligt 28 § ska  producentombudet i samband med en anmälan enligt första  stycket lämna de uppgifter som avses i 28 § andra stycket 2-7.
33 §
Ett producentombud som har gjort en anmälan enligt 32 §  ska snarast underrätta Naturvårdsverket om det sker ändringar  i fråga om de uppgifter som har lämnats.
Anmälan via internet
34 §
Naturvårdsverket ska
1. se till att det är möjligt att göra anmälningar enligt 28  och 32 §§ via internet, och
2. på sin webbplats länka till de webbplatser i andra länder  inom EES där producenter och sådana producentombud som avses i 
30 § kan anmäla sig eller få information om hur de kan anmäla  sig.
Utformning av elutrustning
35 §
/Upphör att gälla U:2027-02-18 genom förordning (2025:816)./
En producent som tillverkar elutrustning som innehåller  sådana batterier som omfattas av förordning (EU) 2023/1542 ska  se till att elutrustningen utformas på ett sådant sätt att  batterierna lätt kan avlägsnas av utrustningens användare  eller av en fackman som är oberoende av tillverkaren.
Kravet på utformningen av elutrustning gäller inte  elutrustning som på grund av säkerhets-, prestanda- eller  dataintegritetsskäl eller medicinska skäl behöver en  kontinuerlig strömförsörjning och detta förutsätter en fast  koppling mellan batteriet och någon av de övriga  utrustningsdelarna. Förordning (2025:815).
36 §
En producent ska se till att elutrustning som  tillhandahålls på den svenska marknaden tillverkas och  utformas på ett sådant sätt att återanvändning och  materialåtervinning främjas.
Första stycket gäller inte om en viss utformning eller  tillverkningsprocess har avgörande fördelar med hänsyn till  människors hälsa och miljön, säkerhetskrav eller andra hänsyn.
37 §
Bestämmelser om ekodesign finns i lagen (2008:112) om  ekodesign och förordningen (2016:187) om ekodesign.
Märkning av elutrustning
38 §
En producent ska se till att
1. elutrustning är märkt med den symbol som visas i bilagan  till denna förordning, och
2. det framgår av en märkning att elutrustningen har släppts  ut på unionsmarknaden efter den 13 augusti 2005.
Om det behövs på grund av elutrustningens storlek eller  funktion, ska symbolen i stället finnas på elutrustningens  förpackning, i bruksanvisningen och i garantin.
Skyldighet att anlita en producentansvarsorganisation för  konsumentelutrustning
39 §
Innan en producent tillhandahåller en  konsumentelutrustning på den svenska marknaden ska producenten  anlita eller själv tillhandahålla en  producentansvarsorganisation som åtar sig att ta hand om  producentens elutrustning när den blivit avfall.
Den producentansvarsorganisation som anlitas eller  tillhandahålls ska vara godkänd av Naturvårdsverket i enlighet  med bestämmelserna i 56 §.
Producentansvar när annan elutrustning än  konsumentelutrustning tillhandahålls
40 §
En producent som tillhandahåller annan elutrustning än  konsumentelutrustning ska, när utrustningen blir avfall,
1. ta emot elavfallet från den som vill lämna ifrån sig det  till producenten,
2. ha beredskap för att ta emot elavfallet på platser med en  geografisk spridning som är skälig med hänsyn till  elutrustningens förväntade livslängd, användning och övriga  omständigheter, och
3. ha de ekonomiska och organisatoriska resurser som krävs för  att ta emot avfallet.
Om inte annat har avtalats ska producenten
1. ta emot avfallet utan att begära någon ersättning, och
2. bära de kostnader som hanteringen av avfallet medför efter  att avfallet har tagits emot.
41 §
En producent som tillhandahåller annan elutrustning än  konsumentelutrustning på den svenska marknaden ska, i samband  med att elutrustningen tillhandahålls, ta emot elutrustning  som har blivit avfall om den
1. ersätter elutrustningen som tillhandahålls, och
2. är av samma typ eller med motsvarande funktion som  elutrustningen som tillhandahålls.
Producenten ska ta emot elavfallet där den nya elutrustningen  tillhandahålls.
Om inte annat har avtalats ska producenten
1. ta emot avfallet utan att begära någon ersättning, och
2. bära de kostnader som hanteringen av avfallet medför efter  att avfallet har tagits emot.
42 §
Den som tar emot elavfall enligt 40 eller 41 § ska
1. ge god service till den som lämnar ifrån sig avfallet,
2. underlätta för den som lämnar ifrån sig avfallet att kunna  sortera ut det från annat avfall,
3. främja att avfallet kan förberedas för att återanvändas,
4. se till att avfallet samlas in på ett sådant sätt att den  som hanterar avfallet inte utsätts för hälso- eller  säkerhetsrisker, och
5. se till att avfallet behandlas på ett hälso- och  miljömässigt godtagbart sätt.
43 §
När en elutrustning blir elavfall ska alla komponenter,  allt förbrukningsmaterial och alla övriga delar som  elutrustningen då består av omfattas av producentens  skyldigheter enligt 40-42 §§.
Krav på producentansvarsorganisationer
Likabehandling av producenter
44 §
En producentansvarsorganisation ska ge producenter,  oavsett storlek och ursprung, möjlighet att uppfylla kraven i 
39 § utan villkor som diskriminerar någon producent.
Ställande av säkerhet
45 §
En producentansvarsorganisation ska ställa en säkerhet  som motsvarar kostnaderna för att samla in och behandla det  elavfall som producentansvarsorganisationen ska ta hand om  enligt ett sådant åtagande som avses i 39 §.
En säkerhet ska godtas om den visar sig vara betryggande för  sitt ändamål. Säkerheten ska prövas av och ställas till  Naturvårdsverket.
Ersättning från producenter till en  producentansvarsorganisation
46 §
Vid beräkningen av den ersättning som en  producentansvars-organisation tar ut från en producent ska  producentansvarsorganisationen ta hänsyn till den mängd  elutrustning som producenten släpper ut på den svenska  marknaden.
47 §
Naturvårdsverket får meddela föreskrifter om att en  producentansvarsorganisation när den bestämmer den ersättning  som en producent ska betala till organisationen ska ta hänsyn  till
1. elutrustningens reparerbarhet,
2. innehåll av farliga ämnen och blandningar i elutrustningen,
3. innehåll av återvunnet material i elutrustningen, eller
4. omständigheter utöver de som anges i 1-3 och som innebär  att en elutrustnings miljöpåverkan under dess livscykel  beaktas.
Lämpliga och rikstäckande mottagningssystem
48 §
En producentansvarsorganisation ska tillhandahålla ett  lämpligt och rikstäckande mottagningssystem för  konsumentelavfall.
Ett mottagningssystem ska anses lämpligt om
1. det i systemet ingår
a) lättillgängliga mottagningsställen där den som vill lämna  ifrån sig konsumentelavfall kan göra det gratis och enkelt,
b) en tjänst som innebär att konsumentelavfall som har tagits  emot enligt 70 eller 71 § hämtas gratis vid den plats där det  har tagits emot eller på en plats som den som har tagit emot  avfallet och producentansvarsorganisationen har kommit överens  om, och
c) en tjänst som innebär att konsumentelavfall som kommunen  har samlat in och vill lämna till systemet hämtas gratis vid  minst en av kommunens platser för hantering av avfall eller på  en plats som kommunen och producentansvarsorganisationen har  kommit överens om,
2. insamlingen sker på ett sådant sätt att förberedelse för  återanvändning möjliggörs för avfall som kan förberedas för  återanvändning och så att materialåtervinning inte försvåras,
3. det elavfall som samlas in behandlas på ett hälso- och  miljömässigt godtagbart sätt,
4. systemet effektivt bidrar till att nå målen för återvinning  i denna förordning, och
5. systemet bedrivs på ett hälso- och miljömässigt godtagbart  sätt i övrigt.
För att ett mottagningssystem ska anses vara rikstäckande ska  det finnas mottagningsställen i varje kommun med en geografisk  spridning inom kommunen som är skälig med hänsyn till  befolkningstäthet och övriga omständigheter.
49 §
Vid bedömningen av om ett mottagningssystem är lämpligt  och rikstäckande ska hänsyn tas till det som kommit fram vid  samråd med kommunen enligt 51 och 61 §§.
50 §
En producentansvarsorganisation behöver inte ta emot  konsumentelavfall som på grund av kontaminering innebär en  hälso- eller säkerhetsrisk för den som förväntas hantera  avfallet på mottagningsstället.
Förberedande samråd
51 §
En producentansvarsorganisation ska innan den ansöker om  godkännande samråda med kommunerna och i det samrådet
1. utförligt redogöra för hur mottagningssystemet ska  organiseras och drivas,
2. utförligt redogöra för hur mottagningssystemet ska  samordnas med övriga producentansvarsorganisationers  mottagningssystem och kommunernas insamling av kommunalt  avfall,
3. redogöra för vilka dispenser, tillstånd och lov som finns  eller ska sökas för verksamheten, och
4. undersöka vilka möjligheter kommunerna har att underlätta  uppbyggnaden av mottagningssystemet genom att anvisa platser  för insamling eller vidta andra åtgärder.
Kommunen ska ges tillfälle att lämna synpunkter på  redogörelserna enligt första stycket 1-3.
52 §
En producentansvarsorganisation ska innan den ansöker om  godkännande samråda med andra godkända  producentansvarsorganisationer och i det samrådet undersöka  möjligheterna att samordna mottagningssystemet med övriga  mottagningssystem.
Rutiner för internkontroll
53 §
En producentansvarsorganisation ska ha rutiner för  internkontroll för att säkerställa
1. att den ersättning som tas ut av producenterna uppfyller de  krav som anges i 46 § och de föreskrifter som har meddelats  med stöd 47 §,
2. kvaliteten på de uppgifter som ska lämnas enligt 63 §, och
3. att kraven i förordning (EG) nr 1013/2006 uppfylls.
Godkännande av en producentansvarsorganisation
54 §
Frågor om godkännande av en producentansvarsorganisation  prövas av Naturvårdsverket.
55 §
En ansökan om godkännande ska vara skriftlig och  innehålla
1. sökandens namn, kontaktuppgifter och organisationsnummer  eller, om sådant inte finns, skatteregistreringsnummer,
2. uppgifter om hur mottagningssystemet ska utformas och  drivas,
3. uppgifter om hur den säkerhet som avses i 45 § ska ställas,
4. uppgifter om vad som har framkommit vid samråd enligt 51 §,  och
5. uppgifter om det som i övrigt behövs för en prövning av om  producentansvarsorganisationen kan antas uppfylla kraven i  denna förordning.
En ansökan om godkännande ska vara inlämnad senast den 31 mars  året innan verksamheten ska påbörjas. En ansökan om förnyat  godkännande ska vara inlämnad senast den 31 mars året innan  godkännandet löper ut.
Beslut om godkännande
56 §
Ett godkännande får endast ges till en  producentansvarsorganisation som
1. har ekonomiska och organisatoriska förutsättningar att  upprätthålla ett mottagningssystem som uppfyller kraven i 
48 §,
2. uppfyller kravet på likabehandling av producenter enligt 
44 §,
3. har samrått med kommunerna enligt 51 §, och
4. i övrigt kan antas uppfylla kraven i denna förordning.
Ett godkännande får förenas med de villkor som behövs och ska  begränsas till att avse viss tid, dock längst till tio år.
Omprövning av villkor och återkallelse av godkännande
57 §
Naturvårdsverket får, på eget initiativ, ändra ett  villkor som ett godkännande är förenat med till en  producentsansvarsorganisations nackdel, om det behövs för att  producentansvarsorganisationen ska uppfylla kraven i denna  förordning. Naturvårdsverket får även ompröva ett villkor om  en producentansvarsorganisation har ansökt om det.
58 §
Naturvårdsverket får återkalla ett beslut om att godkänna  en producentansvarsorganisation, om  producentansvarsorganisationen inte uppfyller kraven i denna  förordning och bristerna är av väsentlig betydelse.
59 §
Naturvårdsverket ska informera allmänheten om vilka  producentansvarsorganisationer som är godkända enligt 56 §.
Driften av ett mottagningssystem
60 §
En godkänd producentansvarsorganisation ska
1. fortlöpande se till att mottagningssystemet uppfyller  kraven i 48 §,
2. snarast underrätta Naturvårdsverket om sådana förändringar  av hur mottagningssystemet organiseras eller drivs som kan  påverka bedömningen av mottagningssystemets lämplighet och  täckningsgrad,
3. snarast underrätta Naturvårdsverket om vad som kommer fram  vid samråd med kommunen enligt 61 §, och
4. lämna de uppgifter till kommunen som kommunen behöver för  att uppfylla kravet på att lämna information till  privathushåll i 86 §.
Samråd under driften av mottagningssystemet
61 §
En godkänd producentansvarsorganisation ska, om det  behövs eller om en kommun begär det, samråda med kommunen om
1. hur mottagningssystemet organiseras och drivs,
2. hur mottagningssystemet samordnas med övriga  mottagningssystem och kommunens insamling av kommunalt avfall,  och
3. väsentliga frågor utöver de som anges i 1 och 2 och som rör  producentansvarsorganisationens mottagningssystem.
62 §
En godkänd producentansvarsorganisation ska, om det  behövs, samråda med andra godkända  producentansvarsorganisationer om hur systemen kan samordnas.
Årlig rapportering till Naturvårdsverket
63 §
En godkänd producentansvarsorganisation ska senast den 
31 mars varje år lämna uppgifter till Naturvårdsverket om
1. vikten på det konsumentelavfall som under det närmast  föregående kalenderåret har samlats in,
2. vikten på det insamlade konsumentelavfall som har lämnats  för att behandlas i Sverige,
3. vikten på det insamlade konsumentelavfall som har  transporterats till ett annat land inom EES, och
4. i fråga om elavfall som har transporterats till ett land  utanför EES, vikten på det avfall som i det andra landet har  behandlats under villkor som är likvärdiga med kraven i  förordningarna (EG) nr 1013/2006 och (EG) nr 1418/2007.
Uppgifter om avfallets vikt enligt första stycket 1-4 ska  specificeras i de kategorier av utrustning som avfallet utgörs  av enligt 21 § och hur mycket som har
1. förberetts för att återanvändas,
2. materialåtervunnits,
3. återvunnits på annat sätt, eller
4. bortskaffats.
Uppgifter enligt första stycket 1 ska specificeras i vikten på  det avfall som har samlats in i respektive kommun.
64 §
En godkänd producentansvarsorganisation ska senast den 
31 mars varje år lämna uppgifter till Naturvårdsverket om  vilka producenter och producentombud som har anlitat  producentansvarsorganisationen.
Information som en producentansvarsorganisation ska göra  tillgänglig
65 §
En godkänd producentansvarsorganisation ska på sin  webbplats göra information tillgänglig om
1. vilka som äger producentansvarsorganisationen,
2. vilka producenter som har anlitat  producentansvarsorganisationen,
3. hur den ersättning som tas ut från en producent beräknas,  angett i kronor per såld elutrustning eller per kilogram  elutrustning som släppts ut på den svenska marknaden,
4. på vilka grunder producentansvarsorganisationen väljer att  anlita aktörer för att hantera avfall, och
5. hur producentansvarsorganisationens verksamhet bidrar till  att nå återvinningsmålen i 24-27 §§.
66 §
En godkänd producentansvarsorganisation ska vidta  lämpliga åtgärder för att informera innehavare av  konsumentelavfall om
1. fördelarna med att återanvända elutrustning eller vidta  andra avfallsförebyggande åtgärder,
2. skyldigheten att sortera ut elavfall och hålla det skilt  från annat avfall,
3. syftet med att hantera elavfall skilt från annat avfall,
4. var utsorterat konsumentelavfall kan lämnas,
5. vilka möjligheter det finns att återvinna elavfall och  vilken miljönytta detta ger,
6. hur producentansvarsorganisationen säkerställer att  insamlingen och den fortsatta hanteringen av  konsumentelavfallet sker på ett säkert sätt, även med avseende  på personlig information som kan finnas lokalt lagrad i  elavfallet, och
7. vikten av att minska nedskräpningen.
Producentansvarsorganisationen ska senast den 31 mars varje år  till Naturvårdsverket redovisa vilka åtgärder som vidtagits  enligt första stycket under föregående kalenderår.
Rutiner för återbetalning av ersättning och fördelning av  kostnader
67 §
En godkänd producentansvarsorganisation ska ha rutiner  för att betala tillbaka mottagen ersättning eller rutiner som  på annat sätt tar hänsyn till att elutrustning som  producentansvarsorganisationen ska ta hand om enligt ett  sådant åtagande som avses i 39 § inte tillhandahålls eller  används på den svenska marknaden.
68 §
En godkänd producentansvarsorganisation ska ha rutiner  för att fördela kostnader för hanteringen av historiskt  konsumentelavfall proportionellt mellan  producentansvarsorganisationer som är godkända när kostnaderna  uppstår.
Samverkan med andra godkända producentansvarsorganisationer
69 §
En godkänd producentansvarsorganisation ska samverka med  andra godkända producentansvarsorganisationer om hur kostnader  för det elavfall som har samlats in ska fördelas, och då ta  hänsyn till hur ersättningen har beräknats enligt 46 §.
Särskild mottagning av konsumentelavfall
70 §
Den som yrkesmässigt säljer eller skänker ny  konsumentelutrustning till en användare ska, i samband med att  konsumentelutrustningen tillhandahålls, gratis ta emot  motsvarande mängd elavfall som utgörs av konsumentelutrustning  av samma typ eller med motsvarande funktion som den som  tillhandahålls.
71 §
Den som i en butikslokal yrkesmässigt säljer eller  skänker elutrustning till användare ska gratis ta emot  konsumentelavfall i butiken eller i dess omedelbara närhet, om
1. de delar av butiken som är avsedda för försäljning av  elutrustning sammantaget är 400 kvadratmeter eller större, och
2. avfallets yttermått är sådana att det varken på längden,  bredden eller djupet överstiger 25 centimeter.
72 §
Bestämmelserna i 70 och 71 §§ gäller inte avfall som på  grund av kontaminering innebär en hälso- eller säkerhetsrisk  för den som förväntas hantera avfallet på mottagningsplatsen.
73 §
Den som har tagit emot elavfall enligt 70 eller 71 § ska  lämna avfallet till en godkänd producentansvarsorganisation.
74 §
Den som säljer eller skänker konsumentelutrustning till  en användare enligt 70 eller 71 § ska informera användaren om  möjligheten att lämna elavfall till säljaren. Informationen  ska lämnas vid överlåtelsetillfället eller genom tydlig  information i butiken.
Krav på producenter
Avfallsförebyggande åtgärder
75 §
En producent ska verka för att det finns goda  förutsättningar att återanvända elutrustning när detta är  lämpligt.
Incitament för ökad utsortering och bättre hantering av  elavfall
76 §
En producent ska i den omfattning som är lämplig använda  ekonomiska eller andra incitament för att stimulera att  innehavare av elavfall sorterar ut elavfallet och hanterar det  skilt från annat avfall.
Incitamenten ska utformas så att de inte motverkar en effektiv  resursanvändning.
Årlig rapportering till Naturvårdsverket
77 §
En producent ska senast den 31 mars varje år rapportera  till Naturvårdsverket den mängd elutrustning som producenten  har tillhandahållit på den svenska marknaden under det närmast  föregående kalenderåret. Rapporteringen ska vara specificerad  på samma sätt som en anmälan enligt 28 §. Mängden elutrustning  ska anges i vikt.
78 §
En producent av annan elutrustning än  konsumentelutrustning ska se till att Naturvårdsverket senast  den 31 mars varje år får uppgifter i fråga om annat elavfall  än konsumentelavfall som motsvarar de som anges i 63 § första  och andra stycket.
Information som en producent ska göra tillgänglig
79 §
En producent som släpper ut en ny sorts elutrustning på  unionsmarknaden ska se till att information finns tillgänglig  om vilka komponenter och vilka material som ingår i  utrustningen och var i utrustningen som det kan finnas farliga  ämnen och blandningar. Producenten ska även göra annan  information tillgänglig som behövs för att avfallet ska kunna  behandlas på ett miljö- och hälsomässigt godtagbart sätt.
Informationen ska senast ett år efter det att utrustningen  släpptes ut på marknaden göras tillgänglig gratis för den som  behandlar elavfall. Informationen ska göras tillgänglig i form  av handböcker eller genom elektroniska medier.
80 §
En producent ska på sin webbplats göra information  tillgänglig om hur producenten bidrar till att nå  återvinningsmålen i 24-27 §§.
Producenten behöver inte tillgängliggöra informationen på sin  webbplats om producenten har anlitat en  producentansvarsorganisation.
81 §
En producent som tillhandahåller annan elutrustning än  konsumentelutrustning ska se till att andra än privathushåll  får information som motsvarar den som anges i 86 § första  stycket 1-5.
Informationen ska utformas och lämnas på ett sådant sätt att  den är lättbegriplig och når den som kan antas vilja lämna  elavfall till en producent.
82 §
/Upphör att gälla U:2027-02-18 genom förordning (2025:816)./
En producent som tillverkar sådan elutrustning som  innehåller batterier och omfattas av kravet i 35 § ska se till  att elutrustningen följs av en bruksanvisning som visar vilken  typ av batteri som elutrustningen innehåller och hur det kan  tas ut på ett säkert sätt.
83 §
En producent ska informera om hur personlig information  som är lokalt lagrad i elutrustning kan raderas och hur  utrustningen kan fabriksåterställas.
Informationen ska utformas och lämnas på ett sådant sätt att  den är lättbegriplig och når den som kan antas vilja lämna  elavfall till en producent eller en  producentansvarsorganisation.
Rutiner för internkontroll
84 §
En producent av konsumentelutrustning ska ha rutiner för  internkontroll för att säkerställa kvaliteten på de uppgifter  som ska lämnas enligt 77 §.
85 §
En producent av elutrustning som inte är  konsumentelutrustning ska ha rutiner för internkontroll för  att säkerställa
1. kvaliteten på de uppgifter som ska lämnas enligt 77 och 
78 §§, och
2. att kraven i förordning (EG) nr 1013/2006 uppfylls.
Kommunens ansvar att lämna information
86 §
Kommunen ska lämna information till privathushåll om
1. innebörden av den märkning som avses i 38 §,
2. skyldigheten att sortera ut elavfall och hantera det skilt  från annat avfall,
3. syftet med att hantera elavfall skilt från annat avfall,
4. vikten av att hantera elutrustning och elavfall på ett  lämpligt sätt med hänsyn till de effekter på människors hälsa  och miljön som farliga ämnen och blandningar i elutrustning  kan ge upphov till,
5. vikten av att minska nedskräpningen,
6. vilka producentansvarsorganisationer för konsumentelavfall  som är godkända,
7. var det finns mottagningsställen på allmän plats i kommunen  där det finns möjlighet att lämna utsorterat  konsumentelavfall, och
8. hur privathushållen kan bidra till att mer  konsumentelutrustning återanvänds och att mer  konsumentelavfall förbereds för återanvändning eller  materialåtervinns.
Kommunen ska ge godkända producentansvarsorganisationer  möjlighet att lämna synpunkter på informationens utformning.
Sammanställning av information om producenter och  avfallshantering
87 §
Naturvårdsverket ska i ett register sammanställa den  information som lämnats enligt 28 och 32 §§.
Registret ska vara ett hjälpmedel i Naturvårdsverkets tillsyn  över att denna förordning följs.
88 §
Naturvårdsverket ska i ett register årsvis sammanställa  information om vikten på
1. den elutrustning som har släppts ut på den svenska  marknaden,
2. det elavfall som har samlats in i Sverige,
3. det elavfall som har transporterats till ett annat land för  att behandlas,
4. det elavfall som har lämnats för återvinning, och
5. det elavfall som i Sverige har förberetts för  återanvändning, materialåtervunnits, återvunnits på annat sätt  eller bortskaffats.
Uppgifterna ska specificeras i de kategorier av utrustning som  anges i 21 §.
Om information saknas, ska Naturvårdsverket grunda uppgifterna  på bedömningar som myndigheten ska dokumentera. I  sammanställningen ska Naturvårdsverket ange vilka uppgifter  som grundar sig på sådana bedömningar. Förordning (2025:815).
Statistik
89 §
Uppgifter som lämnas till Naturvårdsverket enligt denna  förordning får användas av Naturvårdsverket för att framställa  statistik.
Löpande dialog
90 §
Naturvårdsverket ska se till att relevanta aktörer ges  möjlighet att föra en löpande dialog i frågor som har  betydelse för producentansvaret.
Rapportering till EU och informationsutbyte
91 §
Naturvårdsverket ska rapportera till Europeiska  kommissionen i enlighet med artikel 16 i direktiv 2012/19/EU.
92 §
Naturvårdsverket ska fullgöra de skyldigheter i fråga om  samarbete och utbyte av information som följer av artikel 18 i  direktiv 2012/19/EU.
Tillsyn
93 §
Bestämmelser om tillsyn finns i 26 kap. miljöbalken och i  miljötillsynsförordningen (2011:13). Bestämmelser om det  tillsynsansvar som hör samman med denna förordning finns i 
26 kap. 3 § tredje stycket miljöbalken och i 2 kap. 4, 24 och 
29-31 §§ miljötillsynsförordningen.
Avgifter
94 §
I förordningen (1998:940) om avgifter för prövning och  tillsyn enligt miljöbalken finns bestämmelser om avgifter.
Sanktioner
95 §
Till böter döms den som med uppsåt eller av oaktsamhet  inte fullgör sina skyldigheter att
1. se till att elutrustningen är märkt enligt vad som följer  av 38 §,
2. anlita eller själv tillhandahålla en  producentansvarsorganisation enligt 39 §,
3. ta hand om elavfall i enlighet med 40 § första stycket och 
41 §, och
4. lämna information enligt 79 §.
Om ett vitesföreläggande har överträtts och överträdelsen  ligger till grund för en ansökan om att döma ut vitet, döms  det inte till ansvar enligt denna förordning för en gärning  som omfattas av föreläggandet.
Det ska inte dömas till ansvar enligt denna förordning om  gärningen är belagd med straff enligt 29 kap. miljöbalken.
96 §
Bestämmelser om miljösanktionsavgifter finns i  förordningen (2012:259) om miljösanktionsavgifter.
Överklagande
97 §
Bestämmelser om överklagande finns i 19 kap. 1 § tredje  stycket miljöbalken.
Verkställighetsföreskrifter
98 §
Naturvårdsverket får meddela föreskrifter om  verkställigheten av denna förordning.
Övergångsbestämmelser
2022:1276
1. Denna förordning träder i kraft den 1 januari 2023.
2. Genom förordningen upphävs förordningen (2014:1075) om  producentansvar för elutrustning.
3. Ett tillstånd som har meddelats enligt 46 § i den upphävda  förordningen gäller fortfarande. Tillståndet ska anses vara  ett godkännande enligt 56 § i denna förordning.
Bilaga
Symbolen för elutrustning som ska samlas in separat består av  en överkryssad soptunna på hjul. Symbolen ska tryckas på ett  synligt ställe, vara tydligt läsbar och outplånlig.
/Bilden är inte med här./
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.