Title: Lag (2016:1091) om budget och ekonomiadministration för riksdagens myndigheter
SFS Number: Svensk författningssamling 2016:1091
URL: https://www.riksdagen.se/sv/dokument-och-lagar/dokument/svensk-forfattningssamling/lag-20161091-om-budget-och_sfs-2016-1091/
Source Link: http://rkrattsbaser.gov.se/sfst?bet=2016:1091
Amendment Register Link: http://rkrattsbaser.gov.se/sfsr?bet=2016:1091
Ministry/Authority: Finansdepartementet BA ToT
Issued: 2016-11-24
Metadata: {"Utfärdad": "2016-11-24", "Ändrad": "t.o.m. SFS 2023:504"}

==================================================

Lag (2016:1091) om budget och ekonomiadministration för riksdagens myndigheter
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1091
Departement/myndighet
:   
Finansdepartementet BA ToT
Utfärdad
:   
2016-11-24
Ändrad
:   
t.o.m. SFS 2023:504
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Budgetering och redovisning mot inkomsttitlar och  anslag
3 kap. Ekonomiska åtaganden
4 kap. Finansiering av investeringar
5 kap. Förvärv och överlåtelse av egendom
6 kap. Avgifter
7 kap. Donationer
8 kap. Kompensation för ingående mervärdesskatt
9 kap. Redovisningsskyldighet och revision
10 kap. Övriga bestämmelser
Övergångsbestämmelser
1 kap. Inledande bestämmelser
Lagens tillämpningsområde
1 §
I denna lag finns bestämmelser i anslutning till 9 kap.  regeringsformen.
2 §
Bestämmelserna i lagen gäller för sådan verksamhet som  Riksdagsförvaltningen, Riksdagens ombudsmän och Riksrevisionen  ansvarar för. Bestämmelser om Riksbanken finns i lagen 
(2022:1568) om Sveriges riksbank.
Vad som sägs om resultatredovisning i 9 kap. 3 § andra stycket  ska dock inte gälla för Riksdagsförvaltningen i fråga om  resultatet för riksdagens nämndmyndigheter.
Lag (2022:1586)
.
Effektivitet och resultat
3 §
I myndighetens verksamhet ska hög effektivitet  eftersträvas och god hushållning iakttas.
4 §
Myndigheten ska för riksdagen redovisa verksamhetens mål  och de resultat som uppnåtts.
2 kap. Budgetering och redovisning mot inkomsttitlar och  anslag
Inkomsttitlar och anslag
1 §
För budgetering och redovisning av myndighetens inkomster  på statens budget ska inkomsttitlar för olika slag av  inkomster användas.
2 §
För budgetering och redovisning av myndighetens utgifter  för bestämda ändamål på statens budget ska ramanslag  användas.
Budgetering och redovisning på statens budget
3 §
Myndighetens inkomster och utgifter ska budgeteras och  redovisas brutto på inkomsttitlar och anslag med de undantag  som anges i 4 §.
4 §
Inkomster som myndigheten får disponera ska inte  budgeteras och redovisas mot inkomsttitlar.
Ska inkomsterna helt eller till en bestämd del täcka  utgifterna i en viss verksamhet ska inkomsterna och  motsvarande utgifter inte heller budgeteras eller redovisas  mot anslag. Om inkomsterna till en obestämd del ska täcka  utgifter i en verksamhet ska inkomsterna redovisas mot anslag 
(nettoredovisning).
Villkor för ramanslag
5 §
Myndigheten får tillfälligt överskrida ett anslag genom  att en kredit motsvarande högst tre procent av det anvisade  anslaget (anslagskredit) tas i anspråk. Följande år ska  tillgängliga medel reduceras med ett belopp motsvarande den  ianspråktagna anslagskrediten.
6 §
Myndigheten får använda outnyttjade medel på ett anslag 
(anslagssparande) under följande år. Outnyttjade medel får  dock användas längst två år efter det att anslaget senast var  uppfört på statens budget.
7 §
Myndigheten får besluta att medel på ett anvisat anslag  inte ska användas.
8 §
Bestämmelserna i 5-7 §§ gäller inte om riksdagen för ett  visst anslag beslutar om andra villkor.
Redovisning mot inkomsttitlar och anslag
9 §
Redovisning mot inkomsttitlar och anslag ska göras enligt 
10 och 11 §§, om inte riksdagen beslutar annat.
10 §
Inkomster av avgifter ska redovisas mot inkomsttitel det  budgetår som intäkterna hänför sig till. Övriga inkomster ska  redovisas det budgetår som inkomsterna hänför sig till.
Om inkomster med stöd av 4 § andra stycket redovisas mot  anslag, ska redovisningen dock göras på samma grund som  gäller för de utgifter som redovisas mot anslaget enligt 
11 §.
11 §
Utgifter för transfereringar ska redovisas mot anslag  det budgetår då betalning sker. Utgifter för transfereringar  av varor och tjänster ska dock redovisas det budgetår som  kostnaderna hänför sig till.
Förvaltningsutgifter ska redovisas mot anslag det budgetår  som kostnaderna hänför sig till. Utgifter för särskilda  ekonomiska avgångsförmåner ska dock redovisas det budgetår  som utgifterna hänför sig till.
Övriga utgifter ska redovisas mot anslag det budgetår som  utgifterna hänför sig till.
12 §
Redovisning ska ske löpande.
3 kap. Ekonomiska åtaganden
Beställningsbemyndiganden
1 §
Myndigheten får för det ändamål och intill det belopp som  riksdagen beslutat för budgetåret beställa varor eller  tjänster samt besluta om bidrag, ersättning, lån eller  liknande som medför utgifter under senare budgetår än det  budgeten avser.
Myndigheten får dock utan särskilt bemyndigande göra  ekonomiska åtaganden för staten om dessa uppgår till högst  tio procent av ett anvisat anslag, dock högst tio miljoner  kronor.
När myndigheten begär ett bemyndigande enligt första stycket  ska den ange under vilka år det ekonomiska åtagandet beräknas  medföra utgifter.
Åtaganden i den löpande verksamheten
2 §
Myndigheten får utan särskilt bemyndigande från riksdagen  göra sådana ekonomiska åtaganden för staten som är nödvändiga  för att den löpande verksamheten ska fungera  tillfredsställande.
Myndigheten får dock som hyresgäst eller arrendator inte utan  riksdagens bemyndigande ingå hyres- eller arrendeavtal med  längre löptid än sex år.
4 kap. Finansiering av investeringar
Anläggningstillgångar som används i myndighetens verksamhet
1 §
Anläggningstillgångar som används i myndighetens  verksamhet ska, med de undantag som anges i 2-5 §§, inom de  låneramar som riksdagen beslutat för budgetåret finansieras  med lån i Riksgäldskontoret. Riksgäldskontoret beslutar om  ränta och andra villkor för sådana lån.
2 §
En anläggningstillgång som används i myndighetens  verksamhet får helt eller delvis finansieras med bidrag som  mottagits från icke-statliga givare.
3 §
En anläggningstillgång som används i myndighetens  verksamhet får anskaffas genom att myndigheten ingår ett  avtal om hyra eller hyrköp (leasing). Ett sådant avtal får  endast ingås om det, sett över tillgångens hela ekonomiska  livslängd, leder till en lägre kostnad för staten än  anskaffning genom köp.
4 §
En anläggningstillgång som används i myndighetens  verksamhet och som ingår i en sådan investeringsplan som  avses i 5 kap. 3 § får finansieras med sådana  försäljningsinkomster som avses i 5 kap. 11 §.
5 §
Konstföremål, bostadsrätter och mark samt sådana  investeringar som huvudsakligen syftar till att bevara  riksbyggnaderna ska oavsett om tillgången används i  myndighetens verksamhet eller inte finansieras med anslag.
Andra tillgångar
6 §
Tillgångar som inte omfattas av bestämmelserna i 1-5 §§  ska finansieras med anslag.
Rörelsekapital
7 §
Myndigheten ska använda ett räntekonto i  Riksgäldskontoret för de likvida medel som myndigheten  disponerar för sin verksamhet. Myndigheten får disponera de  ränteintäkter och ska finansiera de räntekostnader som  uppstår på räntekontot.
8 §
Rörelsekapital i myndighetens verksamhet får finansieras  med kredit på räntekontot. Krediten får, om inte riksdagen  beslutar annat, uppgå till högst tio procent av de  anslagsmedel som anvisats under året och som myndigheten  disponerar för sin verksamhet. Riksgäldskontoret beslutar om  ränta och andra villkor för krediten.
Övriga bestämmelser
9 §
Bestämmelserna i 1-6 och 8 §§ gäller inte om riksdagen  för en viss myndighet eller anskaffning beslutar om någon  annan finansiering.
5 kap. Förvärv och överlåtelse av egendom
Inledande bestämmelser
1 §
I 2-12 §§ anges grunder för myndighetens förfogande över  statens egendom. Bestämmelserna gäller dock inte sådana  avgifter som myndigheten får disponera med stöd av 6 kap. 5 §  eller försäljning av varor för vilka sådana avgifter tas  ut.
Vad som sägs om fast egendom i 2-4 §§ ska även gälla för  tomträtt och byggnad som är lös egendom.
Med försäljning avses i 4, 5 och 7-9 §§ även byte.
Fast egendom och bostadsrätt
2 §
Riksdagsförvaltningen får förvärva och förvalta fast  egendom och bostadsrätt.
3 §
Riksdagsförvaltningen ska årligen till riksdagen lämna  förslag till en investeringsplan. Planen ska innehålla  uppgifter om förvärv och ny- och ombyggnad av fast egendom  och bostadsrätt samt förslag till finansiering av  investeringarna.
Om kostnaderna för ett investeringsprojekt överstiger 20  miljoner kronor ska projektet särredovisas i  investeringsplanen.
4 §
Riksdagsförvaltningen får inte utan riksdagens  bemyndigande sälja fast egendom.
5 §
Riksdagsförvaltningen får besluta att sälja bostadsrätt  om egendomen inte längre behövs för myndighetens  verksamhet.
Aktier och andelar
6 §
Myndigheten får inte utan riksdagens bemyndigande använda  statens medel eller övriga tillgångar till att
1. bilda bolag, stiftelser, föreningar eller liknande  rättssubjekt,
2. förvärva aktier eller andelar i företag, eller
3. göra kapitaltillskott i sådana rättssubjekt som avses i 1  och 2.
7 §
Myndigheten får inte utan riksdagens bemyndigande sälja  aktier eller andelar i ett företag.
Annan lös egendom
8 §
Myndigheten får besluta att överlåta annan lös egendom än  sådan som anges i 5 och 7 §§ om egendomen inte längre behövs  för myndighetens verksamhet eller blivit obrukbar eller om  den inte anskaffats med statens medel.
Affärsmässighet
9 §
Förvärv genom köp eller byte och försäljning ska  genomföras affärsmässigt, om inte särskilda skäl talar mot  det.
Disposition av försäljningsinkomster
10 §
Har riksdagen beslutat om försäljning av egendom som  myndigheten förvaltar ska myndigheten redovisa inkomsten mot  en inkomsttitel, om inte riksdagen beslutar annat.
11 §
Har Riksdagsförvaltningen beslutat om försäljning av  bostadsrätt får förvaltningen disponera inkomsten för att  finansiera investeringar som ingår i en sådan  investeringsplan som avses i 3 §.
12 §
Om myndigheten i annat fall än vad som avses i 11 § har  beslutat om försäljning av lös egendom får myndigheten  disponera försäljningsinkomsterna enligt följande. Har  egendomen finansierats
1. med anslag får myndigheten disponera det som återstår av  försäljningsinkomsten sedan medel motsvarande egendomens  bokförda värde redovisats mot en inkomsttitel,
2. med lån får myndigheten disponera det som återstår av  försäljningsinkomsten sedan lånet har lösts,
3. på något annat sätt får myndigheten disponera hela  försäljningsinkomsten.
Om inkomsten från en försäljning av egendom som avses i  första stycket 1 uppgår till ett mindre belopp får  myndigheten disponera hela inkomsten.
Inkomster får endast disponeras i den verksamhet där den  sålda egendomen har använts.
6 kap. Avgifter
Rätten att ta ut och beräkna avgifternas storlek
1 §
Myndigheten får ta ut avgifter och bestämma avgifternas  storlek för varor och tjänster som den tillhandahåller endast  om det följer av 2 eller 3 §, av en annan lag eller av ett  särskilt bemyndigande av riksdagen.
2 §
Myndigheten får, om det är förenligt med myndighetens  uppgifter enligt lag, mot avgift tillhandahålla
1. tidskrifter och andra publikationer,
2. informations- och kursmaterial,
3. konferenser och kurser,
4. lokaler,
5. utrustning,
6. offentlig inköps- och resurssamordning, och
7. information i elektronisk form.
Varor och tjänster enligt första stycket får tillhandahållas  bara om verksamheten är av tillfällig natur eller av mindre  omfattning.
3 §
Riksdagsförvaltningen och Riksrevisionen får ta ut  avgifter för kopior, avskrifter och utskrifter av allmänna  handlingar. Riksdagens ombudsmän får ta ut sådana avgifter om  det finns särskilda skäl.
Lag (2023:504)
.
4 §
Avgifter ska, om inte riksdagen beslutar annat, beräknas  så att de högst täcker myndighetens kostnader för  verksamheten. Avgifter som avses i 3 § ska dock bestämmas med  ledning av de regler som gäller för statliga myndigheter i  allmänhet.
Lag (2023:504)
.
Disposition av avgiftsinkomster
5 §
Myndigheten får disponera avgiftsinkomster enligt 2 och 
3 §§ samt avgiftsinkomster från frivilligt efterfrågade varor  och tjänster som myndigheten tillhandahåller.
7 kap. Donationer
Mottagande av donationer
1 §
Myndigheten får ta emot en donation, om ändamålet med  donationen har ett nära samband med myndighetens verksamhet.  En donation får inte tas emot om den kan rubba förtroendet  för myndigheten eller skada myndighetens anseende.
Riksdagens ombudsmän och Riksrevisionen får inte ta emot en  donation om den riskerar att begränsa självständigheten i den  granskande verksamheten.
2 §
Myndigheten får inte ta emot en donation utan riksdagens  medgivande om den överlåtna egendomen
1. utgörs av fast egendom, tomträtt, byggnad som är lös  egendom eller bostadsrätt och egendomen ska behållas av  staten längre än två år efter det att myndigheten får fri  dispositionsrätt till egendomen,
2. utgörs av aktier eller andelar i ett företag,
3. inte får avyttras, eller
4. skulle medföra ett ökat behov av medel från statens budget  för myndigheten.
Om egendomen utgörs av ett kulturföremål får myndigheten ta  emot egendomen trots att den inte får avyttras.
8 kap. Kompensation för ingående mervärdesskatt
1 §
Myndigheten har rätt till kompensation för belopp,  motsvarande ingående skatt enligt mervärdesskattelagen 
(2023:200), som hänför sig till verksamheten.
Myndigheten har dock inte rätt till kompensation om den  ingående skatten hänför sig till utgifter för representation  eller liknande ändamål. Myndigheten har inte heller rätt till  kompensation om den ingående skatten omfattas av begränsningar  i avdragsrätten enligt 13 kap. 16, 18, 20, 21, 22, 26 eller 
27 § mervärdesskattelagen.
Lag (2023:210)
.
9 kap. Redovisningsskyldighet och revision
Allmänt om redovisningen
1 §
Myndigheten är redovisningsskyldig inför riksdagen för  den verksamhet den bedriver och för de tillgångar som  myndigheten förvaltar och förfogar över.  Redovisningsskyldigheten omfattar även myndighetens skulder  och övriga ekonomiska åtaganden.
God redovisningssed och rättvisande bild
2 §
Myndigheten är bokföringsskyldig. Bokföring och  redovisning i myndigheten ska fullgöras på ett sätt som  stämmer överens med god redovisningssed.
Redovisningen ska ge en rättvisande bild av verksamheten, det  ekonomiska resultatet och ställningen samt förvaltningen av  myndighetens tillgångar.
Årsredovisning
3 §
Myndigheten ska senast den 22 februari varje år lämna en  årsredovisning till riksdagen för det senast avslutade  räkenskapsåret.
Årsredovisningen ska bestå av resultatredovisning,  resultaträkning, balansräkning, anslagsredovisning och noter.  Myndigheten ska i årsredovisningen även lämna information om  andra förhållanden av väsentlig betydelse för riksdagens  uppföljning och prövning av verksamheten.
4 §
Årsredovisningen ska skrivas under av myndighetens  ledning.
Underskriften innebär att ledningen intygar att  årsredovisningen ger en rättvisande bild av verksamhetens  resultat och av kostnader, intäkter och myndighetens  ekonomiska ställning.
Ledningen ska i anslutning till underskriften lämna en  bedömning av om den interna styrningen och kontrollen vid  myndigheten är betryggande.
Revision
5 §
Myndighetens verksamhet ska granskas genom revision.  Bestämmelser om revision finns i lagen (2002:1022) om  revision av statlig verksamhet m.m. och lagen (2002:1023) med  instruktion för Riksrevisionen.
6 §
Myndigheten ska årligen redovisa för riksdagen vilka  åtgärder som myndigheten har vidtagit eller avser att vidta  med anledning av revisionens iakttagelser.
Intern styrning och kontroll
7 §
Myndighetens ledning ska säkerställa att det vid  myndigheten finns en intern styrning och kontroll som  fungerar på ett betryggande sätt.
Internrevision
8 §
Vid myndigheten ska det finnas en internrevision.
Myndigheten får samordna sin internrevision med en annan  myndighet.
9 §
Internrevisionen ska utifrån en analys av verksamhetens  risker självständigt granska om ledningens interna styrning  och kontroll är utformad så att myndigheten med rimlig  säkerhet fullgör sitt verksamhetsansvar.
10 §
Internrevisionen ska bedrivas enligt god sed för  internrevision och internrevisorer.
11 §
Myndighetens ledning ska besluta om riktlinjer och  revisionsplan för internrevisionen och om åtgärder med  anledning av internrevisionens iakttagelser och  rekommendationer.
Rapportering till statens informationssystem för budgetering  och uppföljning
12 §
Rapportering till statens informationssystem för  budgetering och uppföljning ska ske på det sätt och i den  omfattning som gäller för statliga myndigheter i allmänhet.
10 kap. Övriga bestämmelser
Föreskrifter
1 §
Riksdagsförvaltningen får, efter att ha gett Riksdagens  ombudsmän och Riksrevisionen tillfälle att yttra sig, meddela  föreskrifter om tillämpningen av denna lag. Sådana  föreskrifter får inte begränsa Riksdagens ombudsmäns eller  Riksrevisionens självständighet i den granskande  verksamheten.
Överklagande
2 §
Beslut enligt denna lag får inte överklagas.
Övergångsbestämmelser
2020:22
1. Denna lag träder i kraft den 1 mars 2020.
2. Den äldre bestämmelsen gäller fortfarande för utgifter för  representation eller liknande ändamål som hänför sig till  tiden före ikraftträdandet.
2023:210
1. Denna lag träder i kraft den 1 juli 2023.
2. Äldre föreskrifter gäller fortfarande för förhållanden som  hänför sig till tiden före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.