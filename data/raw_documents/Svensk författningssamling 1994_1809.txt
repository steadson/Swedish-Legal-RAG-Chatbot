Title: Lag (1994:1809) om totalförsvarsplikt
SFS Number: Svensk författningssamling 1994:1809
URL: https://www.riksdagen.se/sv/dokument-och-lagar/dokument/svensk-forfattningssamling/lag-19941809-om-totalforsvarsplikt_sfs-1994-1809/
Source Link: http://rkrattsbaser.gov.se/sfst?bet=1994:1809
Amendment Register Link: http://rkrattsbaser.gov.se/sfsr?bet=1994:1809
Ministry/Authority: Försvarsdepartementet
Issued: 1994-12-15
Metadata: {"Utfärdad": "1994-12-15", "Ändrad": "t.o.m. SFS 2022:1574"}

==================================================

Lag (1994:1809) om totalförsvarsplikt
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1809
Departement/myndighet
:   
Försvarsdepartementet
Utfärdad
:   
1994-12-15
Ändrad
:   
t.o.m. SFS 2022:1574
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Totalförsvarsplikten
2 kap. Utredning om personliga förhållanden
3 kap. Inskrivning m. m.
4 kap. Fullgörande av värnplikt och civilplikt
5 kap. Gemensamma bestämmelser för värnplikten och civilplikten
6 kap. Den allmänna tjänsteplikten
7 kap. Allmänna skyldigheter
8 kap. Förmåner och rehabilitering
9 kap. Skydd för anställning m. m.
10 kap. Straff m. m.
11 kap. Överklagande
1 kap. Totalförsvarsplikten
1 §
Totalförsvaret är en angelägenhet för hela befolkningen.
2 §
Totalförsvarsplikt gäller för varje svensk medborgare från början av det kalenderår när han eller hon fyller sexton år till slutet av det kalenderår när han eller hon fyller sjuttio år. Totalförsvarsplikten gäller också under motsvarande tid för var och en som utan att vara svensk medborgare är bosatt i Sverige.
Lag (2010:447)
.
3 §
En totalförsvarspliktig är skyldig att
1. medverka vid föreskriven utredning om sina personliga förhållanden,
2. tjänstgöra inom totalförsvaret i den omfattning som hans eller hennes kroppskrafter och hälsotillstånd tillåter, och
3. iaktta de föreskrifter i övrigt som meddelas i denna lag.
Utredning om personliga förhållanden enligt första stycket 1 är mönstring eller annan utredning.
Tjänstgöring enligt första stycket 2 fullgörs som värnplikt, civilplikt eller allmän tjänsteplikt.
Lag (2010:447)
.
3 a §
En totalförsvarspliktig är skyldig att genomgå mönstring enligt 2 kap. 2 och 3 §§ eller fullgöra värnplikt eller civilplikt enligt 4 kap. endast om regeringen med hänsyn till att det behövs för Sveriges försvarsberedskap har beslutat det.
Lag (2010:447)
.
4 §
Värnplikten och civilplikten omfattar grundutbildning, repetitionsutbildning, beredskapstjänstgöring och krigstjänstgöring.
Den allmänna tjänsteplikten innebär att den som är totalförsvarspliktig under höjd beredskap ska tjänstgöra enligt bestämmelserna i 6 kap.
Lag (2010:447)
.
5 §
Värnplikten ska fullgöras hos Försvarsmakten och ska alltid inledas med grundutbildning enligt denna lag, om inte den totalförsvarspliktige redan har fullgjort annan motsvarande militär utbildning eller tjänstgöring.
Skyldigheten att fullgöra värnplikt omfattar endast svenska medborgare och gäller från början av det kalenderår när den totalförsvarspliktige fyller nitton år till slutet av det kalenderår när han eller hon fyller fyrtiosju år.
Lag (2010:447)
.
6 §
Civilplikten skall fullgöras i de verksamheter inom totalförsvaret som regeringen föreskriver.
Civilplikten får inte omfatta annan verksamhet som är förenad med egentliga stridsuppgifter än ordnings- eller bevakningsuppgifter.
7 §
Ingen är skyldig att fullgöra värnplikt eller civilplikt utan att ha skrivits in enligt 3 kap.
2 kap. Utredning om personliga förhållanden
1 §
För att en totalförsvarspliktigs förutsättningar att  fullgöra värnplikt eller civilplikt ska kunna utredas och  bedömas är han eller hon skyldig att, på begäran av  Totalförsvarets plikt- och prövningsverk, en annan statlig  myndighet som regeringen bestämmer, en kommun eller en region,  skriftligen eller muntligen eller, om det behövs, vid en  personlig inställelse lämna nödvändiga uppgifter om  hälsotillstånd, utbildning, arbete och personliga förhållanden  i övrigt.
Lag (2020:1274)
.
2 §
Varje svensk medborgare som är totalförsvarspliktig är,  för utredning som avses i 1 §, skyldig att vid Totalförsvarets  plikt- och prövningsverk genomgå mönstring, om det inte är  uppenbart att han eller hon saknar förmåga att fullgöra  värnplikt och civilplikt.
Skyldigheten inträder det kalenderår när den  totalförsvarspliktige fyller arton år eller, för den som  förvärvar svenskt medborgarskap senare, från och med den dag  när han eller hon blir svensk medborgare. Om det inte finns  särskilda skäl, är ingen skyldig att genomgå mönstring efter  det kalenderår när han eller hon fyller tjugofyra år.
Lag (2020:1274)
.
3 §
Mönstringen ska ske i den totalförsvarspliktiges personliga närvaro. Den ska omfatta medicinska och psykologiska undersökningar samt annan utredning av hans eller hennes personliga förhållanden.
Lag (2010:447)
.
4 §
Kommuner, regioner och enskilda vårdinrättningar ska till  Totalförsvarets plikt- och prövningsverk lämna de uppgifter om  en totalförsvarspliktigs hälsotillstånd och personliga  förhållanden i övrigt som behövs för att bedöma hans eller  hennes förutsättningar att fullgöra värnplikt eller  civilplikt.
Lag (2020:1274)
.
5 §
En kallelse till personlig inställelse vid mönstring eller annan utredning som avses i 1 § skall utfärdas i god tid. Om den som kallats är förhindrad att inställa sig enligt kallelsen, skall han eller hon snarast anmäla det till den myndighet som har utfärdat kallelsen.
3 kap. Inskrivning m. m.
Inskrivning efter mönstring
1 §
Om resultatet av mönstringen visar att den  totalförsvarspliktige har förutsättningar att fullgöra  värnplikt eller civilplikt, ska Totalförsvarets plikt- och  prövningsverk placera honom eller henne i en eller flera  befattningsgrupper samt skriva in honom eller henne för  värnplikt eller civilplikt eller i en utbildningsreserv.  Befattningsgrupper ska finnas för chefer, för specialister och  för övriga.
Lag (2020:1274)
.
2 §
För värnplikt och civilplikt skall det antal totalförsvarspliktiga skrivas in som i krig behövs i Försvarsmakten och det civila försvaret eller för Försvarsmaktens fredstida beredskap. Ur varje befattningsgrupp skall de som är bäst lämpade skrivas in för tjänstgöring.
3 §
Om resultatet av mönstringen visar att den  totalförsvarspliktige saknar förutsättningar att fullgöra  värnplikt och civilplikt, ska Totalförsvarets plikt- och  prövningsverk besluta att han eller hon inte är skyldig att  fullgöra sådan tjänstgöring.
Lag (2020:1274)
.
Inskrivning efter annan utredning
4 §
Den som efter en annan utredning än mönstring bedöms  lämplig för civilplikt får av Totalförsvarets plikt- och  prövningsverk skrivas in för sådan tjänstgöring, dock inte för  civilplikt som omfattar längre grundutbildning än 60 dagar.
Lag (2020:1274)
.
Inskrivning efter annan militär utbildning eller tjänstgöring
4 a §
En totalförsvarspliktig som har fullgjort annan  motsvarande militär utbildning eller tjänstgöring än vad som  anges i denna lag får av Totalförsvarets plikt- och  prövningsverk skrivas in för värnplikt.
Lag (2020:1274)
.
Gemensamma bestämmelser om inskrivning
5 §
För den som skrivs in för sådan värnplikt eller civilplikt som omfattar grundutbildning, ska följande bestämmas vid inskrivningen:
1. den befattning eller typ av befattning som han eller hon ska utbildas till,
2. de förband, skolor, myndigheter eller andra organisationer där grundutbildningen huvudsakligen ska fullgöras,
3. grundutbildningens längd, och
4. om grundutbildningen ska pågå mer än 60 dagar, året och månaden när grundutbildningen är planerad att börja.
Lag (2010:447)
.
6 §
Vid inskrivning för värnplikt eller civilplikt som inte omfattar grundutbildning ska det bestämmas vilken befattning som den som skrivs in ska upprätthålla.
Lag (2010:447)
.
7 §
I den utsträckning det kan ske skall vid inskrivningen hänsyn tas till önskemål från den som skrivs in.
8 §
Av ett beslut om inskrivning skall det framgå vad som har bestämts enligt 5 eller 6 §. Ett beslut om inskrivning i utbildningsreserven skall innehålla uppgift om den totalförsvarspliktiges befattningsgrupp.
Den som genomgår mönstring skall senast fyra månader efter mönstringen underrättas om beslut som avses i första stycket eller i 3 §.
Lag (2002:276)
.
9 §
Ett beslut enligt 1, 3, 4 eller 4 a § får ändras av  Totalförsvarets plikt- och prövningsverk. Om den som har  skrivits in har påbörjat en grundutbildning, får beslutet  också ändras av den myndighet som Totalförsvarets plikt- och  prövningsverk bestämmer. Om det behövs för bedömningen, är den  som är totalförsvarspliktig skyldig att genomgå förnyad  mönstring eller annan utredning enligt 2 kap.
Om en ändring av ett beslut om inskrivning innebär att tiden  för grundutbildningen blir längre än enligt det tidigare  beslutet, krävs att den som beslutet avser godkänner  ändringen. Om inte annat följer av 10 §, ska detsamma gälla i  fråga om ändring av ett beslut om inskrivning i  utbildningsreserven till inskrivning för värnplikt eller för  sådan civilplikt som omfattar en längre grundutbildning än 60  dagar.
Lag (2020:1274)
.
10 §
Om det behövs med hänsyn till Sveriges försvarsberedskap, får regeringen föreskriva att totalförsvarspliktiga som har skrivits in i utbildningsreserven i stället skall skrivas in för värnplikt eller för sådan civilplikt som omfattar en längre grundutbildning än 60 dagar.
11 §
Inskrivningen i utbildningsreserven upphör efter fem år, räknat från utgången av det kalenderår när den totalförsvarspliktige skrevs in.
Om det behövs med hänsyn till Sveriges försvarsberedskap, får regeringen besluta att inskrivningen inte skall upphöra.
Inskrivningen skall dock alltid upphöra vid utgången av det kalenderår den totalförsvarspliktige fyller 30 år.
Lag (2002:276)
.
Krigsplacering
12 §
En totalförsvarspliktig som efter avslutad grundutbildning har förvärvat tillräckliga kunskaper och färdigheter för en krigsuppgift ska krigsplaceras i en befattning eller i en viss verksamhet som han eller hon är lämplig för. Den som har genomgått en längre grundutbildning än 60 dagar ska krigsplaceras i den verksamhet där grundutbildningen fullgjordes, om det inte från totalförsvarets synpunkt är väsentligt bättre att han eller hon krigsplaceras i en annan verksamhet.
En totalförsvarspliktig som har fullgjort annan militär utbildning än sådan grundutbildning som anges i denna lag eller tjänstgöring och som därigenom har förvärvat tillräckliga kunskaper och färdigheter för en krigsuppgift får krigsplaceras i en befattning eller i en viss verksamhet som han eller hon är lämplig för.
Krigsplaceringen ska inte kvarstå längre än tio år efter det senaste tjänstgöringstillfället. Om det finns särskilda skäl i enskilda fall, får beslut fattas om förlängning.
Lag (2010:447)
.
13 §
En totalförsvarspliktig som har skrivits in för värnplikt eller civil-plikt enligt 6 § ska krigsplaceras i den befattning som han eller hon ska upprätthålla.
Lag (2010:447)
.
14 §
Den som efter avslutad grundutbildning inte krigsplaceras får skrivas in för civilplikt utan grundutbildning eller med en grundutbildning som inte är längre än 60 dagar.
15 §
Beslut om krigsplacering fattas av Totalförsvarets plikt-  och prövningsverk efter framställningar från statliga  myndigheter, kommuner, regioner, bolag, föreningar,  samfälligheter, registrerade trossamfund, organisatoriska  delar av sådana samfund eller andra enskilda 
(bemanningsansvariga). Om ett beslut om krigsplacering  upphävs, gäller 14 §.
Även utan sådan framställning som avses i första stycket får  Totalförsvarets plikt- och prövningsverk besluta om  krigsplacering, om det sker i enlighet med en anmälan om behov  av totalförsvarspliktiga och den bemanningsansvarige inte har  meddelat annat.
Lag (2020:1274)
.
15 a §
En bemanningsansvarig får ändra ett beslut om  krigsplacering i sin krigsorganisation till en annan  krigsplacering i organisationen. Ett sådant beslut om ändrad  krigsplacering ska anmälas till Totalförsvarets plikt- och  prövningsverk.
Framställning om ändrad krigsplacering för den som är  krigsplacerad i en verksamhet som är gemensam för flera  bemanningsansvariga ska göras i samråd med den myndighet som  regeringen bestämmer. Beslut om ändrad krigsplacering fattas i  dessa fall av Totalförsvarets plikt- och prövningsverk.
Lag (2020:1274)
.
Tjänstgöring utan vapen
16 §
Om en totalförsvarspliktig kan antas ha en så allvarlig personlig övertygelse rörande bruk av vapen mot annan att övertygelsen är oförenlig med en tjänstgöring som är förenad med bruk av vapen, skall han eller hon efter ansökan få rätt att vara vapenfri.
17 §
En ansökan om rätt att vara vapenfri skall vara skriftlig och innehålla en försäkran av sökanden att han eller hon har en sådan inställning till bruk av vapen mot annan som avses i 16 §.
18 §
En ansökan som görs innan sökanden har skrivits in eller inom sex månader från den dag då han eller hon fick del av ett beslut om inskrivning skall bifallas utan ytterligare utredning, om det inte finns särskilda skäl att närmare pröva sökandens inställning till bruk av vapen mot annan.
19 §
Om en ansökan görs senare än vad som sägs i 18 §, skall den även innehålla en redogörelse för de förhållanden som sökanden vill åberopa till stöd för sitt påstående att han eller hon har en sådan inställning till bruk av vapen mot annan som avses i 16 §.
20 §
En ansökan får inte avslås utan att sökanden har fått tillfälle att muntligt lämna uppgifter i ärendet.
21 §
En totalförsvarspliktig som har fått rätt att vara vapenfri får inte skrivas in för utbildning till en befattning som är förenad med bruk av vapen eller mot sin vilja skrivas in för tjänstgöring i Försvarsmakten. Om en sådan inskrivning har skett, skall beslutet ändras.
22 §
Ansökningar om rätt att vara vapenfri prövas av  Totalförsvarets plikt- och prövningsverk.
Lag (2020:1274)
.
4 kap. Fullgörande av värnplikt och civilplikt
Grundutbildning
1 §
Grundutbildningen för en totalförsvarspliktig som har skrivits in för värnplikt är högst 615 dagar och för en totalförsvarspliktig som har skrivits in för civilplikt högst 320 dagar.
Den sammanlagda tiden för grundutbildning får inte för någon totalförsvarspliktig överstiga 615 dagar.
2 §
Om den som skrivits in för värnplikt eller för sådan civilplikt som omfattar en längre grundutbildning än 60 dagar inte har kallats in till grundutbildningen före utgången av det kalenderår när han fyller 24 år eller, i fall som avses i 3 kap. 10 §, före utgången av det kalenderår när inskrivningen i utbildningsreserven upphör, är han skyldig att fullgöra grundutbildningen endast om det finns särskilda skäl.
Lag (2002:276)
.
3 §
En svensk medborgare som är medborgare även i en annan stat än Sverige är inte skyldig att fullgöra en längre grundutbildning än 60 dagar, om han eller hon antingen har fullgjort en motsvarande utbildning i den andra staten eller, innan han eller hon har fyllt nitton år, väljer att göra detta och det står klart att tjänstgöringen kommer att fullgöras i den andra staten och att den utbildningen till längd och effektivitet är minst likvärdig med den som krävs av honom eller henne  i Sverige.
Lag (2010:447)
.
Repetitionsutbildning
4 §
Repetitionsutbildningen får för varje totalförsvarspliktig omfatta sammanlagt högst 240 dagar fördelade på flera tjänstgöringstillfällen.
5 §
En totalförsvarspliktig är under samma kalenderår skyldig att fullgöra repetitionsutbildning vid högst två tillfällen och med sammanlagt högst 34 dagar, om det inte finns särskilda skäl för något annat.
Längsta tillåtna utbildningstid
6 §
Den sammanlagda tiden för grundutbildning och repetitionsutbildning får inte för någon totalförsvarspliktig överstiga 700 dagar.
Krigstjänstgöring och beredskapstjänstgöring
7 §
Totalförsvarspliktiga som har krigsplacerats enligt denna lag är skyldiga att fullgöra krigstjänstgöring under höjd beredskap.
8 §
Om det i annat fall än som avses i 7 § behövs för Sveriges försvarsberedskap, får regeringen föreskriva att totalförsvarspliktiga som har krigsplacerats enligt denna lag skall fullgöra beredskapstjänstgöring.
Beredskapstjänstgöring får för varje totalförsvarspliktig omfatta högst 180 dagar fördelade på ett eller flera tjänstgöringstillfällen.
9 §
Regeringen skall för varje tillfälle besluta hur många totalförsvarspliktiga som skall kallas in till krigstjänstgöring eller beredskapstjänstgöring.
Regeringen beslutar när beredskapstjänstgöringen och krigstjänstgöringen skall upphöra.
5 kap. Gemensamma bestämmelser för värnplikten och civilplikten
Skyldigheter under tjänstgöringen
1 §
Den som fullgör värnplikt eller civilplikt är skyldig att  i den mån verksamheten kräver det tåla inskränkningar såväl i  sin frihet att förflytta sig inom landet och att lämna detta  som i sin personliga frihet i övrigt.
Den som fullgör värnplikt eller civilplikt är, efter beslut av  Totalförsvarets plikt- och prövningsverk eller efter  myndighetens bestämmande av en annan statlig myndighet, också  skyldig att genomgå den medicinska och psykologiska  undersökning som krävs för att utreda och bedöma hans eller  hennes förutsättningar att tjänstgöra inom totalförsvaret.
Utöver vad som framgår av andra stycket är den som fullgör  värnplikt eller civilplikt, efter beslut av Totalförsvarets  plikt- och prövningsverk eller, efter myndighetens  bestämmande, av annan statlig myndighet, skyldig att på  anmaning lämna urin-, utandnings-, saliv-, svett- eller  hårprov för kontroll av att han eller hon inte är påverkad av  beroendeframkallande medel eller något sådant dopningsmedel  som avses i 1 § lagen (1991:1969) om förbud mot vissa  dopningsmedel eller någon sådan vara som omfattas av lagen 
(1999:42) om förbud mot vissa hälsofarliga varor. Detta gäller  dock inte om det finns medicinska eller liknande skäl mot  sådan provtagning.
Kontroll enligt tredje stycket får ske endast i den mån  åtgärden är försvarlig med hänsyn till dess syfte och övriga  omständigheter. Vidare gäller att kontrollen får genomföras  endast i den form och utsträckning som är nödvändig för det  angivna syftet.
Lag (2020:1274)
.
2 §
Den som fullgör värnplikt eller civilplikt skall lyda en förmans eller annan chefs order, om det inte är uppenbart att ordern inte angår tjänsten. Den som fullgör värnplikt eller civilplikt skall även i övrigt rätta sig efter de tjänstgöringsföreskrifter som gäller.
Utbildningen
3 §
Grundutbildningen ska ge de kunskaper och färdigheter som  krigsuppgiften kräver.
Repetitionsutbildningen ska vidmakthålla och utveckla  skickligheten för krigsuppgiften.
Utbildning inom ramen för internationellt militärt samarbete  kan ingå i grundutbildning och repetitionsutbildning under  förutsättning att den ger eller vidmakthåller och utvecklar  sådana kunskaper och färdigheter som krigsuppgiften kräver.
I grundutbildningen och repetitionsutbildningen ingår även  uppgifter som syftar till att upprätthålla Sveriges  försvarsberedskap.
Lag (2016:649)
.
4 §
Grundutbildningens längd skall bestämmas särskilt för varje befattning eller typ av befattning.
Grundutbildningen skall genomföras i en följd, om det inte för vissa befattningar finns särskilda skäl att genomföra den i omgångar.
5 §
Repetitionsutbildningens omfattning för varje totalförsvarspliktig skall bestämmas av krigsuppgiften och behovet att öva det förband eller den verksamhet där han eller hon är krigsplacerad.
Inkallelse
6 §
Inkallelser till tjänstgöring ska göras av Totalförsvarets  plikt- och prövningsverk, om inte regeringen föreskriver något  annat.
Inkallelser till grundutbildning eller repetitionsutbildning  ska sändas ut i god tid, om det inte finns särskilda skäl för  något annat. Detsamma gäller för en återkallelse av  inkallelsen.
Lag (2020:1274)
.
7 §
En totalförsvarspliktig ska inställa sig till tjänstgöring  enligt inkallelsen. Hinder att inställa sig ska snarast  anmälas till Totalförsvarets plikt- och prövningsverk.
Lag (2020:1274)
.
Uppskov
8 §
En totalförsvarspliktig får efter en ansökan beviljas uppskov med grundutbildning eller repetitionsutbildning som han eller hon har kallats in till,
1. om tjänstgöringen medför avsevärda svårigheter med avseende på sökandens studier eller arbete eller i övrigt för sökanden själv eller någon nära anhörig till honom eller henne, eller
2. om sökandens fysiska eller psykiska prestationsförmåga är tillfälligt så nedsatt att det kan antas att tjänstgöringen inte kan fullgöras.
Uppskov får beslutas för högst ett år i sänder.
9 §
Om det inte finns särskilda skäl för något annat, skall en totalförsvarspliktig som har ansökt om rätt att vara vapenfri beviljas uppskov med grundutbildning eller repetitionsutbildning som han eller hon kallats in till, om tjänstgöringen är förenad med bruk av vapen. Uppskov skall beviljas till dess att ansökan har prövats slutligt.
Om uppskov vägras, får den som fullgör tjänstgöringen inte åläggas att bruka vapen eller att bära vapen eller ammunition innan ansökningen har prövats slutligt.
10 §
Ärenden om uppskov prövas av Totalförsvarets plikt- och  prövningsverk.
Lag (2020:1274)
.
11 §
Den som har uppdrag som riksdagsledamot, som ersättare för riksdagsledamot eller som statsråd har utan särskilt beslut uppskov med värnplikt och civilplikt så länge uppdraget varar. Detsamma gäller den som har uppdrag i en internationell organisation och på grund av en överenskommelse som Sverige har slutit med en främmande stat inte skall eller bör tjänstgöra i totalförsvaret under den tid uppdraget varar.
Avbrott
12 §
Grundutbildning eller repetitionsutbildning skall avbrytas,
1. om den som fullgör tjänstgöringen har varit frånvarande från tjänsten under så lång tid att utbildningsmålet inte kommer att nås, eller
2. om den som fullgör tjänstgöringen på grund av tillfälligt nedsatt fysisk eller psykisk prestationsförmåga kan antas komma att vara frånvarande från tjänsten under så lång tid att utbildningsmålet inte kommer att nås.
13 §
Värnplikt eller civilplikt skall avbrytas,
1. om tjänstgöringen är förenad med bruk av vapen och den som fullgör tjänstgöringen ansöker om rätt att vara vapenfri och det inte finns särskilda skäl för att tjänstgöringen skall fortsätta i avvaktan på att ansökan har prövats slutligt, eller
2. om den som fullgör tjänstgöringen vägrar eller underlåter att fullgöra sina skyldigheter under tjänstgöringen och det kan antas att han eller hon inte heller i fortsättningen kommer att fullgöra dessa skyldigheter.
Om tjänstgöringen fortsätter för en totalförsvarspliktig som avses i första stycket 1, gäller bestämmelsen i 9 § andra stycket.
14 §
Efter ansökan från den som fullgör värnplikt eller civilplikt skall grundutbildning eller repetitionsutbildning avbrytas om det föreligger sådana omständigheter som sägs i 8 § första stycket 1.
15 §
Ärenden om avbrott ska prövas av Totalförsvarets plikt-  och prövningsverk eller efter myndighetens bestämmande av en  annan statlig myndighet, en kommun eller en region. Ärenden  som avses i 14 § ska dock alltid prövas av Totalförsvarets  plikt- och prövningsverk.
Lag (2020:1274)
.
16 §
Regeringen får besluta att grundutbildningen skall avbrytas, om utbildningsorganisationens resurser måste tas i anspråk för att höja Sveriges försvarsberedskap.
Tillgodoräknande av tjänstgöringstid
17 §
Om en grundutbildning avbryts sedan 40 tjänstgöringsdagar  har fullgjorts, får den som fullgjort tjänstgöringen  tillgodoräkna sig tiden före avbrottet, utom  tjänstgöringsdagar under vilka han eller hon har varit  frånvarande från tjänsten. Om det enda skälet till avbrottet  är frånvaro på grund av sjukdom eller skada, behöver  grundutbildningen inte fullföljas. Om den som fullgjort  tjänstgöringen begär det, ska han eller hon dock på nytt  inkallas till grundutbildning. I sådant fall ska  Totalförsvarets plikt- och prövningsverk bestämma i vilken  utsträckning utbildningstiden före avbrottet ska  tillgodoräknas.
Avbryts utbildningen i annat fall än som avses i första  stycket, får ingen tjänstgöringstid tillgodoräknas.
Lag (2020:1274)
.
18 §
En totalförsvarspliktig får inte tillgodoräkna sig tjänstgöring som avses i 9 § andra stycket eller 13 § andra stycket som fullgjord tjänstgöring.
Bemyndiganden
19 §
Regeringen eller den myndighet som regeringen bestämmer får överlämna till bolag, föreningar, samfälligheter, registrerade trossamfund, organisatoriska delar av sådana samfund eller andra enskilda att besluta om ledighet och förmåner för totalförsvarspliktiga som fullgör civilplikt hos dem.
Lag (1999:950)
.
6 kap. Den allmänna tjänsteplikten
1 §
När det råder höjd beredskap får regeringen föreskriva om allmän tjänsteplikt, om det behövs för att verksamhet som är av särskild vikt för totalförsvaret skall kunna upprätthållas.
Föreskriften kan avse en viss del av landet eller en viss verksamhet.
2 §
Allmän tjänsteplikt fullgörs genom att den som är totalförsvarspliktig
1. kvarstår i sin anställning eller fullföljer ett uppdrag,
2. tjänstgör enligt avtal om frivillig tjänstgöring inom totalförsvaret, eller
3. utför arbete som anvisas honom eller henne av den myndighet som regeringen bestämmer.
Arbete enligt första stycket 3 får inte, utan att den som tjänstgör samtycker till det, vara förenat med bruk av vapen mot annan.
3 §
Regeringen eller den myndighet som regeringen bestämmer skall besluta
1. hos vilka arbetsgivare och uppdragsgivare som allmän tjänsteplikt skall fullgöras, och
2. vilka arbetstagare och uppdragstagare som skall omfattas av allmän tjänsteplikt.
3 a §
I lagen (2022:1568) om Sveriges riksbank finns  bestämmelser om allmän tjänsteplikt på Riksbankens område.
Lag (2022:1574)
.
4 §
En totalförsvarspliktig som omfattas av ett beslut enligt 3 § skall få del av detta genom anslag på arbetsplatsen eller på annat lämpligt sätt.
5 §
Arbetsgivare, uppdragsgivare, arbetstagare och uppdragstagare är skyldiga att till regeringen eller den myndighet som avses i 3 §
lämna upplysningar om förhållanden som är av betydelse för tillämpningen av bestämmelserna om allmän tjänsteplikt enligt 2 §
första stycket 1.
6 §
Regeringen eller den myndighet som regeringen bestämmer får medge undantag från den allmänna tjänsteplikten.
7 kap. Allmänna skyldigheter
1 §
En totalförsvarspliktig är skyldig att
1. se till att han eller hon inom rimlig tid kan nås av  postförsändelser från Totalförsvarets plikt- och  prövningsverk,
2. efter uppmaning bekräfta mottagandet av kallelser till  utredning, inkallelser till tjänstgöring och beslut om  krigsplacering och ta del av innehållet i sådana handlingar,  samt
3. ta emot, väl förvara och efter uppmaning återlämna  handlingar och utrustning som rör tjänstgöring inom  totalförsvaret.
Lag (2020:1274)
.
8 kap. Förmåner och rehabilitering
Förmåner
1 §
En totalförsvarspliktig har vid inställelse för mönstring eller annan utredning enligt 2 kap. 1 § och när han eller hon fullgör värnplikt eller civilplikt rätt till
1. reseförmåner,
2. fri förplägnad,
3. fri inkvartering,
4. fri hälso- och sjukvård,
5. fri grupplivförsäkring, samt
6. begravningshjälp.
Den som fullgör värnplikt, civilplikt eller allmän tjänsteplikt enligt 6 kap. 2 § första stycket 2 har även rätt till
1. fri utrustning,
2. dagersättning eller dagpenning,
3. utbildningspremie efter viss grundutbildning,
4. under viss grundutbildning fria högskoleprov i den omfattning regeringen bestämmer,
5. familjebidrag,
6. tandvård, samt
7. vid beredskapstjänstgöring och krigstjänstgöring, fälttraktamente och särskild ersättning för tjänstgöring i viss befattning.
Lag (2002:276)
.
2 §
Bestämmelser om rätt till ersättning för personskada finns i 43, 87 och 88 kap. socialförsäkringsbalken och lagen
(1977:266) om statlig ersättning vid ideell skada m. m.
Lag (2010:1262)
.
3 §
En totalförsvarspliktig som fullgör allmän tjänsteplikt enligt 6 kap. 2 § 3 har rätt till samma förmåner och arbetsvillkor i övrigt som på grund av avtal eller annars gäller för liknande arbete.
Om villkoren inte kan bestämmas med stöd av första stycket, skall de fastställas till vad som är skäligt med hänsyn till arbetets art och omfattning samt omständigheterna i övrigt.
4 §
En totalförsvarspliktig som inte har erhållit lön eller annan förmån på grund av fullgjord allmän tjänsteplikt har rätt att, efter ansökan och mot överlåtelse av sin fordran till staten, av allmänna medel få ersättning som motsvarar det obetalda beloppet. Om det inte finns särskilda skäl, får sådan ersättning inte lämnas för en fordran som har förfallit till betalning mer än tre månader innan ansökan om ersättning gjordes.
5 §
En totalförsvarspliktig som enligt 6 kap. 2 § första stycket 3 är skyldig att fullgöra allmän tjänsteplikt på annan ort än den där han eller hon är bosatt, har rätt till reseförmåner och ersättning för flyttning eller ökade levnadskostnader till följd av dubbel bosättning.
Rehabilitering
6 §
Om en totalförsvarspliktig skadas när han eller hon fullgör grundutbildning eller repetitionsutbildning, skall den utbildningsansvariga myndigheten i samråd med den skadade
1. utreda behovet av åtgärder för att den skadade skall återfå full arbetsförmåga eller för att stärka den skadades möjligheter att i framtiden försörja sig genom förvärvsarbete,
2. om det är möjligt, ge den skadade lämplig arbetsträning inom ramen för den egna verksamheten, samt
3. medverka till att den skadade får tillgång till lämplig yrkesutbildning eller fortbildning som är ägnad att stärka hans eller hennes förvärvsförmåga.
Lag (2002:276)
.
7 §
I fall som avses i 6 § 3 skall den utbildningsansvariga myndigheten ge ekonomiskt stöd till en utbildning som föranleds av eller förlängs till följd av skadan.
Den utbildningsansvariga myndigheten skall också ge stöd till andra åtgärder som främjar att den skadade återfår arbetsförmågan samt till anskaffande av hjälpmedel som den skadade behöver.
Stöd enligt första och andra styckena ges endast om det inte skall tillhandahållas av någon annan till följd av andra bestämmelser och om det framstår som skäligt med hänsyn till skadan och omständigheterna i övrigt.
Lag (2002:276)
.
8 §
Den utbildningsansvariga myndighetens ansvar enligt 6 och 7 §§ gäller under en tid av tre år från det att åtgärder enligt 6 § 2 och 3 kan inledas. Om det finns särskilda skäl, skall åtgärderna utsträckas under ytterligare två år.
Lag (2002:276)
.
9 §
Vid fullgörande av de uppgifter som avses i 6 och 7 §§
skall den utbildningsansvariga myndigheten samarbeta med Försäkringskassan, Arbetsförmedlingen och andra berörda myndigheter.
Den utbildningsansvariga myndighetens åtgärder bör samordnas med en eventuell arbetsgivares.
Lag (2007:406)
.
10 §
Den utbildningsansvariga myndighetens ansvar enligt 6 och 7 §§ innebär ingen inskränkning i det ansvar som den skadades arbetsgivare har enligt 2 kap. och 3 kap. 2 a §
arbetsmiljölagen (1977:1160) samt 30 kap.
socialförsäkringsbalken.
Lag (2010:1262)
.
Ersättning till anhöriga
11 §
Om en anhörigs medverkan är av särskild betydelse för den skadades rehabilitering, skall den utbildningsansvariga myndigheten efter ansökan ge den anhörige skälig ersättning för kostnader som en sådan insats orsakar.
Om en totalförsvarspliktig som fullgör grundutbildning eller repetitionsutbildning förolyckas eller skadas så svårt att sjukhusvård krävs, skall den utbildningsansvariga myndigheten efter ansökan av de anhöriga ersätta dem för skäligt antal resor till den förolyckade eller skadade samt för uppehälle och tidsspillan vid sådan resa efter samma grunder som gäller i fråga om ersättning av allmänna medel till vittnen.
I fall som avses i andra stycket skall den utbildningsansvariga myndigheten efter ansökan även ge skäligt bidrag till kostnader för psykosocialt stöd till anhöriga som är i behov av det, om det framstår som skäligt med hänsyn till omständigheterna i övrigt.
Lag (2002:276)
.
9 kap. Skydd för anställning m. m.
1 §
Ingen arbetstagare får sägas upp eller avskedas på grund av att han eller hon fullgör sina skyldigheter enligt denna lag.
Om den som fullgör sina skyldigheter enligt denna lag därigenom hindras att utföra ett arbete som han eller hon har åtagit sig, får detta inte åberopas mot honom eller henne som grund för skadestånd eller liknande anspråk.
2 §
Har upphävts genom
lag (2006:441)
.
3 §
En arbetstagare som vill återinträda i arbete efter att ha fullgjort värnplikt eller civilplikt, är skyldig att på förfrågan underrätta arbetsgivaren om detta före tjänstgöringens början.
4 §
En arbetstagare som har kallats in till värnplikt eller civilplikt, bör genast lämna arbetsgivaren meddelande om tidpunkten för tjänstgöringens början och om hur länge den beräknas vara.
Detsamma skall gälla för en arbetstagare som har underrättats om att han eller hon skall fullgöra allmän tjänsteplikt hos någon annan än arbetsgivaren.
En arbetstagare bör i god tid lämna arbetsgivaren meddelande om den dag, när han eller hon kan återinträda i arbetet. Om tjänstgöringen enligt denna lag har pågått i mer än tre månader, är arbetsgivaren inte skyldig att låta arbetstagaren återinträda i arbetet tidigare än två veckor från den dag när arbetsgivaren tog emot ett sådant meddelande eller arbetstagaren utan föregående meddelande inställer sig hos arbetsgivaren.
5 §
En arbetstagares förmåner i anställningen får inte i vidare mån än som följer av uppehållet i arbetet försämras med anledning av att han eller hon fullgör sina skyldigheter enligt denna lag.
6 §
Om uppsägning eller avskedande sker i strid mot bestämmelserna i detta kapitel, skall åtgärden förklaras ogiltig på yrkande av arbetstagaren. Beträffande tvist om giltigheten av uppsägning eller avskedande skall 34, 35, 37, 39, 40, 42 och 43 §§
lagen (1982:80) om anställningsskydd gälla.
7 §
En arbetsgivare som bryter mot bestämmelserna i detta kapitel skall inte bara betala lön och andra anställningsförmåner som arbetstagaren kan ha rätt till utan även ersättning för skada som uppkommer. Därvid skall 38 § andra och tredje styckena samt 41 och 42 §§ lagen (1982:80) om anställningsskydd gälla.
8 §
Mål om tillämpning av bestämmelserna i detta kapitel handläggs enligt lagen (1974:371) om rättegången i arbetstvister.
I mål som avses i första stycket gäller 43 § andra stycket lagen
(1982:80) om anställningsskydd.
9 §
Avtal som innebär att en arbetstagares rättigheter enligt detta kapitel inskränks är ogiltigt i den delen.
10 kap. Straff m. m.
Straff
1 §
En totalförsvarspliktig som uppsåtligen eller av oaktsamhet uteblir från en mönstring eller annan utredning enligt 2 kap. 1 § till vilken han eller hon har kallats att personligen inställa sig döms till penningböter.
2 §
En totalförsvarspliktig som uppsåtligen avviker eller uteblir från värnplikt, civilplikt eller allmän tjänsteplikt, vägrar eller underlåter att lyda en förmans eller annan chefs order eller på annat sätt åsidosätter vad som åligger honom eller henne under tjänstgöringen, döms, om gärningen är ägnad att medföra avsevärt men för utbildningen eller tjänsten i övrigt, för brott mot totalförsvarsplikten till böter eller fängelse i högst ett år.
Ansvar enligt första stycket inträder inte om straff för gärningen är föreskrivet i 21 kap. brottsbalken.
3 §
Begås ett brott enligt 2 § första stycket under höjd beredskap döms, om brottet medför avsevärt men för totalförsvaret eller annars är att anse som grovt, till fängelse i lägst sex månader och högst fyra år.
4 §
En totalförsvarspliktig som av oaktsamhet uteblir från värnplikt eller civilplikt döms till böter.
5 §
En totalförsvarspliktig, en arbetsgivare eller en uppdragsgivare som uppsåtligen eller av grov oaktsamhet lämnar oriktig uppgift när han eller hon fullgör sin uppgiftsskyldighet enligt 2 kap. 1 § eller 6 kap. 5 § döms till böter.
Ansvar enligt första stycket inträder inte, om straff för gärningen är föreskrivet i brottsbalken.
Hämtning
6 §
Om en totalförsvarspliktig har kallats till mönstring  eller personlig inställelse vid annan utredning enligt 2 kap.,  inkallats till värnplikt eller civilplikt eller ålagts att  fullgöra allmän tjänsteplikt men utan giltigt skäl uteblir,  får Totalförsvarets plikt- och prövningsverk eller den  myndighet som Totalförsvarets plikt- och prövningsverk  bestämmer besluta att han eller hon på egen bekostnad ska  hämtas genom Polismyndighetens försorg.
En totalförsvarspliktig ska anses ha haft giltigt skäl att  utebli, om det är sannolikt att han eller hon har hindrats att  inställa sig på grund av avbrott i den allmänna samfärdseln,  sjukdom eller annan omständighet som han eller hon inte bort  förutse eller av en omständighet i övrigt som den beslutande  myndigheten finner utgör giltig ursäkt.
Lag (2020:1274)
.
Vite
7 §
Totalförsvarets plikt- och prövningsverk får vid vite  förelägga
1. en totalförsvarspliktig att till Totalförsvarets plikt- och  prövningsverk eller annan myndighet som regeringen eller  Totalförsvarets plikt- och prövningsverk bestämmer skriftligen  lämna uppgifter som avses i 2 kap. 1 §, och
2. en arbetsgivare, uppdragsgivare, arbetstagare och  uppdragstagare att till en myndighet som avses i 6 kap. 3 §  lämna upplysningar som avses i 6 kap. 5 §.
Lag (2020:1274)
.
Särskild bestämmelse
8 §
Totalförsvarets plikt- och prövningsverk får i särskilda  fall besluta att en totalförsvarspliktig tills vidare inte ska  kallas till mönstring eller inkallas till värnplikt eller  civilplikt, om han eller hon
1. vägrar eller underlåter att fullgöra vad som åligger honom  eller henne eller avviker eller uteblir från  tjänstgöringsstället och det kan antas att han eller hon inte  kommer att fullgöra den värnplikt eller civilplikt som  inskrivningen avser, eller
2. med hänvisning till sin anslutning till visst religiöst  samfund förklarar att han eller hon inte kommer att fullgöra  vare sig värnplikt eller civilplikt.
Lag (2020:1274)
.
11 kap. Överklagande
1 §
Har upphävts genom
lag (2007:1258)
.
2 §
Har upphävts genom
lag (2007:1258)
.
3 §
Har upphävts genom
lag (2007:1258)
.
Överklagande
4 §
Endast följande beslut enligt denna lag får överklagas:
1. beslut om inskrivning enligt 3 kap. 1, 3 och 4 §§,
2. beslut i ärenden om rätt att vara vapenfri,
3. beslut i ärenden om uppskov,
4. beslut i ärenden om avbrott i utbildningen enligt 5 kap.
12-14 §§ och om tillgodoräknande av tjänstgöringstid enligt 5 kap. 17 §, samt
5. beslut enligt 8 kap. 6-8 och 11 §§.
Beslut enligt 8 kap. 6-8 och 11 §§ får överklagas hos allmän förvaltningsdomstol. Prövningstillstånd krävs vid överklagande till kammarrätten. Andra beslut får överklagas hos den myndighet som regeringen bestämmer.
Lag (2007:1258)
.
5 §
Har upphävts genom
lag (2007:1258)
.
6 §
Beslut som fattats av den myndighet som avses i 4 § andra  stycket får inte överklagas.
Ikraftträdande- och övergångsbestämmelser
1994:1809
1. Denna lag träder i kraft den 1 juli 1995.
2. Genom lagen upphävs
- lagen (1939:727) om förbud mot uppsägning eller avskedande av arbetstagare med anledning av värnpliktstjänstgöring m. m.,
- värnpliktslagen (1941:967),
- allmänna tjänstepliktslagen (1959:83),
- lagen (1966:413) om vapenfri tjänst,
- lagen (1981:292) om tjänsteplikt för hälso- och sjukvårdspersonal samt veterinärpersonal m. m., och
- lagen (1984:272) om skyldighet för civilförsvarspliktiga att tjänstgöra utanför civilförsvaret.
Övergångsbestämmelser till 3 kap.
3. Den som före lagens ikraftträdande har genomgått en inskrivningsprövning enligt värnpliktslagen (1941:967) skall anses ha genomgått mönstring enligt den nya lagen.
4. Den som vid lagens ikraftträdande har tagits ut för värnpliktsutbildning enligt 27 § 1 mom. värnpliktslagen (1941:967)
skall anses ha skrivits in för värnplikt enligt den nya lagen.
5. Den som vid lagens ikraftträdande har tagits ut till en utbildningsreserv enligt 4 a § värnpliktslagen (1941:967) skall anses ha skrivits in i utbildningsreserven enligt den nya lagen.
6. Den som vid lagens ikraftträdande har fått tillstånd enligt lagen
(1966:413) om vapenfri tjänst att göra vapenfri tjänst i stället för värnpliktstjänstgöring skall anses ha skrivits in för civilplikt med rätt att vara vapenfri enligt den nya lagen. Den som vid lagens ikraftträdande genom inskrivning enligt 17 § civilförsvarslagen
(1960:74) har tagits ut till att fullgöra civilförsvarstjänstgöring skall anses ha skrivits in för civilplikt enligt den nya lagen. Detsamma skall gälla för den som tagits ut enligt lagen (1984:272) om skyldighet för civilförsvarspliktiga att tjänstgöra utanför civilförsvaret och den som registrerats enligt 2 § förordningen
(1981:642) om tjänsteplikt för hälso- och sjukvårdspersonal samt veterinärpersonal m. m.
7. Totalförsvarets pliktverk får i utbildningsreserven skriva in den som vid lagens ikraftträdande har fått tillstånd till vapenfri tjänst men då inte påbörjat grundutbildning. Inskrivningen skall förenas med en anteckning om rätt för den totalförsvarspliktige att vara vapenfri.
8. Krigsplacering av pliktpersonal som har beslutats före lagens ikraftträdande skall vid tillämpningen av den nya lagen anses som en krigsplacering enligt 3 kap. 12 § den nya lagen.
Övergångsbestämmelser till 4 och 5 kap.
9. Tjänstgöring som en totalförsvarspliktig har fullgjort enligt värnpliktslagen (1941:967), lagen (1966:413) om vapenfri tjänst, civilförsvarslagen (1960:74), lagen (1981:292) om tjänsteplikt för hälso- och sjukvårdspersonal samt veterinärpersonal m. m. eller lagen (1984:272) om skyldighet för civilförsvarspliktiga att tjänstgöra utanför civilförsvaret skall tillgodoräknas honom eller henne som fullgjord värnplikt eller civilplikt med samma antal dagar enligt den nya lagen.
Därvid skall
a) grundutbildning enligt 27 § 1 mom. A värnpliktslagen, grundutbildning enligt 5 § första stycket första meningen lagen om vapenfri tjänst samt utbildning enligt 12 § 2 mom. andra stycket civilförsvarslagen och 6 § lagen om tjänsteplikt för hälso- och sjukvårdspersonal samt veterinärpersonal m. m. anses motsvara grundutbildning enligt 4 kap. 1 § den nya lagen,
b) övningar enligt 27 § 1 mom. B och C värnpliktslagen, 12 § 2 mom. tredje stycket civilförsvarslagen och 6 § lagen om tjänsteplikt för hälso- och sjukvårdspersonal samt veterinärpersonal m. m.
anses motsvara repetitionsutbildning enligt 4 kap. 4 § den nya lagen, samt
c) beredskapsövning som avses i 27 § 2 mom. värnpliktslagen, 5 §
andra stycket andra meningen lagen om vapenfri tjänst samt 12 § 1 mom. andra stycket civilförsvarslagen motsvara beredskapstjänstgöring enligt 4 kap. 8 § den nya lagen.
10. Äldre bestämmelser om tjänstgöringen gäller för dem som  vid lagens ikraftträdande har påbörjat utbildning enligt  värnpliktslagen (1941:967), lagen (1966:413) om vapenfri  tjänst, civilförsvarslagen (1960:74), lagen (1981:292) om  hälso- och sjukvårdspersonal samt veterinärpersonal m. m. samt  lagen (1984:272) om skyldighet för civilförsvarspliktiga att  tjänstgöra utanför civilförsvaret. Totalförsvarets plikt- och  prövningsverk får dock avkorta tjänstgöringstiden för den som  påbörjat tjänstgöringen före den 1 juli 1995, om den  tjänstgöringsskyldige medger det.
Lag (2020:1274)
.
11. För tjänstgöring som påbörjas efter lagens ikraftträdande på grund av inkallelse som utfärdats före ikraftträdandet skall den nya lagen gälla. Därvid skall vad som föreskrivs i punkt 9 a--c tillämpas.
Övergångsbestämmelser till 10 kap.
12. Beslut som regeringen, Värnpliktsverket eller Vapenfristyrelsen före ikraftträdandet har meddelat om att tills vidare eller för en viss tid inte inkalla en värnpliktig eller en vapenfri tjänstepliktig till värnpliktstjänstgöring, skall anses som beslut enligt 10 kap. 8 §.
Övergångsbestämmelser till 11 kap.
13. Äldre bestämmelser skall tillämpas vid överklagande av beslut som har meddelats före ikraftträdandet.
Övrigt
14. Om det i en lag eller annan författning förekommer hänvisning till en föreskrift som har ersatts genom en bestämmelse i denna lag, skall hänvisningen i stället avse den nya bestämmelsen.
15. Om det i en lag eller annan författning förekommer  hänvisning till Värnpliktsverket eller Vapenfristyrelsen, ska  hänvisningen i stället avse Totalförsvarets plikt- och  prövningsverk.
Lag (2020:1274)
.
2002:276
Denna lag träder i kraft den 1 juli 2004 i fråga om 3 kap. 12 §
och i övrigt den 1 juli 2002. Bestämmelserna i 8 kap. 6-11 §§
skall tillämpas även i fråga om den som skadats efter den 30 juni 2001. Ersättning enligt 8 kap. 11 § gäller dock endast kostnader som uppkommit efter den 30 juni 2002.
2007:1258
1. Denna lag träder i kraft den 1 januari 2008.
2. Ärenden hos inskrivningsnämnden om förnyad prövning av beslut av Totalförsvarets pliktverk, vilka inte avgjorts vid lagens ikraftträdande, skall överlämnas till den myndighet som regeringen bestämmer enligt 11 kap. 4 § andra stycket och handläggas som överklagade ärenden.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.