Title: Förordning (2022:1360) om kreditgaranti för att säkra tillgången av råvaror
SFS Number: Svensk författningssamling 2022:1360
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221360-om-kreditgaranti-for-att_sfs-2022-1360/
Source Link: http://rkrattsbaser.gov.se/sfst?bet=2022:1360
Amendment Register Link: http://rkrattsbaser.gov.se/sfsr?bet=2022:1360
Ministry/Authority: Utrikesdepartementet
Issued: 2022-07-14
Metadata: {"Utfärdad": "2022-07-14"}

==================================================

Förordning (2022:1360) om kreditgaranti för att säkra tillgången av råvaror
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1360
Departement/myndighet
:   
Utrikesdepartementet
Utfärdad
:   
2022-07-14
Ändringsregister
:
SFSR (Regeringskansliet)
Källa
:
Fulltext (Regeringskansliet)
Förutsättningar för att bevilja kreditgaranti för att säkra  tillgången av råvaror
1 §
Denna förordning är meddelad med stöd av 8 kap. 7 §  regeringsformen.
2 §
Exportkreditnämnden får enligt denna förordning utfärda en  statsgaranti (kreditgaranti) till säkerhet för en kredit som  har beviljats en utländsk gäldenär i samband med ett  långfristigt avtal om leverans av en råvara. En kreditgaranti  kan utfärdas under förutsättning att det finns ett betydande  svenskt samhällsintresse eller om verksamheten på annat sätt  bedöms vara till betydande gagn för den ekonomiska  utvecklingen i Sverige.
3 §
En kreditgaranti får endast avse sådan förlust som kommer  sig av följande eller någon annan jämförbar händelse:
1. att låntagaren eller annan gäldenär inte har fullgjort sina  förpliktelser gentemot garantitagaren,
2. att en utländsk myndighet har infört moratorium eller utan  godtagbar anledning hindrat eller fördröjt export, import  eller överföring av betalning eller vidtagit annan liknande  åtgärd,
3. att en utländsk myndighet har beslutat om beslag eller  liknande åtgärd,
4. krig, oroligheter i det land där låntagaren verkar, en  naturkatastrof eller någon annan extraordinär händelse i  utlandet, eller
5. en händelse som bedömts vara väsentlig inom ramen för ett  återförsäkringsavtal.
4 §
En kreditgaranti får inte avse en sådan förlust enligt 3 §  som garantitagaren själv har orsakat eller medverkat till. Om  rätten till ersättning på grund av en beviljad kreditgaranti  överlåts till någon annan aktör som säkerhet vid finansiering  som omfattas av kreditgarantin, får kreditgarantin avse varje  utebliven betalning från låntagarens eller annan gäldenärs  sida.
5 §
En kreditgaranti får beviljas som ett komplement till  utbudet av garantier på den privata marknaden och normalt inte  omfatta sådana förluster som skydd kan fås mot genom sedvanlig  transport-, brand- eller stöldförsäkring eller på annat  liknande sätt.
6 §
Kreditgarantier får endast beviljas för transaktioner vars  utformning inte strider mot lag eller annan författning.
Exportkreditnämnden
7 §
Ärenden enligt denna förordning prövas av  Exportkreditnämnden. Om ett ärende är av större vikt eller  väsentlig betydelse, får myndigheten med eget yttrande  överlämna ärendet till regeringen för prövning.
8 §
Exportkreditnämnden beslutar i vilken valuta  kreditgarantin ska lämnas.
9 §
Beslut av Exportkreditnämnden enligt denna förordning får  inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.