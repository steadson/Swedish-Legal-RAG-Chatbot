Title: Förordning (2023:108) om elstöd till konsumenter för november-december 2022
SFS Number: Svensk författningssamling 2023:108
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2023108-om-elstod-till-konsumenter_sfs-2023-108/
Source Link: http://rkrattsbaser.gov.se/sfst?bet=2023:108
Amendment Register Link: http://rkrattsbaser.gov.se/sfsr?bet=2023:108
Ministry/Authority: Klimat- och näringslivsdepartementet RSE
Issued: 2023-03-09
Metadata: {"Utfärdad": "2023-03-09", "Ändrad": "t.o.m. SFS 2023:198"}

==================================================

Förordning (2023:108) om elstöd till konsumenter för november-december 2022
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:108
Departement/myndighet
:   
Klimat- och näringslivsdepartementet RSE
Utfärdad
:   
2023-03-09
Ändrad
:   
t.o.m. SFS 2023:198
Tidsbestämd
: 
2024-01-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
En elkonsument har rätt att utan ansökan få elstöd i den  utsträckning som anges i denna förordning.
Förordningen är meddelad med stöd av
- 6 kap. 4 § ellagen (1997:857) i fråga om 6 §, och
- 8 kap. 7 § regeringsformen i fråga om övriga bestämmelser.
Ord och uttryck i förordningen
2 §
I denna förordning avses med
anläggningsidentitet: unik identitet för identifiering av en  elektrisk anläggning,
elkonsument: en fysisk person som tar ut el från ett  nätföretags elnät i en eller flera uttagspunkter för  konsumentändamål i Sverige eller ett dödsbo efter en sådan  person,
elområde: det största geografiska område inom vilket  marknadsaktörerna kan handla med el utan  kapacitetstilldelning, och
elstöd: stöd till elanvändare för att mildra effekterna av  höga elpriser.
I övrigt har ord och uttryck i förordningen samma innebörd som  i ellagen (1997:857).
Rätt till stöd
3 §
En elkonsument har rätt till elstöd om
1. uttagspunkten finns i något av elområdena 1, 2, 3 eller 4,
2. el togs ut för förbrukning i uttagspunkten någon gång under  november- december 2022, och
3. elkonsumenten hade rätt att ta ut el i uttagspunkten enligt  ett avtal med nätföretaget den 31 december 2022.
Om el har tagits ut för förbrukning för både konsumentändamål  och andra ändamål ur samma uttagspunkt, lämnas elstöd enbart  för den förbrukning som avser konsumentändamål.
En elkonsument som är ett dödsbo efter en fysisk person som  har avlidit den 31 december 2022 eller senare har rätt till  elstöd, om villkoren i första och andra stycket är uppfyllda i  fråga om den avlidne. Förordning (2023:198).
Stödets storlek
4 §
Elstöd ska lämnas för 80 procent av den el som togs ut för  förbrukning i en uttagspunkt för konsumentändamål under  november-december 2022, till den del förbrukningen inte  överstiger 18 000 kilowattimmar för en uttagspunkt, med
1. 90 öre per kilowattimme för en uttagspunkt som finns i  elområde 1 eller 2,
2. 126 öre per kilowattimme för en uttagspunkt som finns i  elområde 3, och
3. 129 öre per kilowattimme för en uttagspunkt som finns i  elområde 4.
Finansiering
5 §
Elstödet och den administration som krävs för  utbetalningen finansieras genom användning av överintäkter  till följd av intäkter från överbelastning på det sätt som  avses i artikel 9 i rådets förordning (EU) 2022/1854 av den 
6 oktober 2022 om en krisintervention för att komma till rätta  med de höga energipriserna.
Nätföretagens rapportering av mätresultat
6 §
Ett nätföretag ska i fråga om uttagspunkter för  konsumentändamål i elområde 1-4 till Försäkringskassan  rapportera följande uppgifter som behövs för att besluta om  elstöd:
1. uppgift om mängden el som tagits ut för förbrukning i  uttagspunkten under november-december 2022,
2. uppgift om den elkonsument som hade rätt att ta ut el i  uttagspunkten enligt ett avtal med nätföretaget den 
31 december 2022, med angivande av
a) namn,
b) organisations-, person- eller samordningsnummer och  faktureringsadress,
3. uppgift om i vilket elområde uttagspunkten finns, och
4. anläggningsidentitet.
Någon rapportering ska inte ske om det inte togs ut någon el  för förbrukning under november-december 2022 eller det inte  fanns någon elkonsument som hade rätt att ta ut el i  uttagspunkten enligt ett avtal med nätföretaget den 
31 december 2022.
Försäkringskassan får besluta om när och i vilket format  uppgifterna ska lämnas.
Uppgifter till Skatteverket
7 §
På begäran av Skatteverket ska Försäkringskassan lämna de  uppgifter om beslut i ärenden enligt denna förordning som  behövs för Skatteverkets kontroll eller beslut enligt  skatteförfarandelagen (2011:1244).
Prövning av frågor om elstöd
8 §
Försäkringskassan prövar frågor om elstöd enligt denna  förordning.
9 §
I ärenden om elstöd enligt 3 § ska Försäkringskassan  beräkna stödets storlek och fatta beslut med ledning av de  uppgifter som nätföretagen har rapporterat enligt 6 §.
Försäkringskassan får förelägga en elkonsument att lämna de  ytterligare handlingar eller uppgifter som behövs för  handläggningen av ett ärende om elstöd. Det ska anges i  föreläggandet att ärendet kan avgöras även om handlingarna  eller uppgifterna inte lämnas in. Förordning (2023:198).
10 §
Affärsverket svenska kraftnät ska på begäran lämna  Försäkringskassan uppgifter som behövs för att kunna genomföra  kontroller och säkerställa korrekta utbetalningar.
11 §
Pensionsmyndigheten ska på begäran lämna  Försäkringskassan de uppgifter som behövs för att  Försäkringskassan ska kunna betala ut elstöd direkt till ett  bankkonto.
12 §
I ärenden om elstöd enligt 3 § tillämpas inte 25 §  förvaltningslagen (2017:900).
Ändring av beslut om elstöd
13 §
Ett beslut om elstöd enligt 3 § får ändras om stödet har  bestämts felaktigt eller med för högt belopp och stödet inte  har betalats ut.
Försäkringskassans beslut enligt första stycket gäller  omedelbart.
Återbetalning av elstöd
14 §
En mottagare av elstöd är återbetalningsskyldig om stödet  har bestämts felaktigt eller med för högt belopp och  mottagaren skäligen borde ha insett detta.
På det belopp som en mottagare är återbetalningsskyldig för  ska ränta enligt räntelagen (1975:635) betalas.
Återbetalningsskyldigheten eller räntan får sättas ned helt  eller delvis om det finns särskilda skäl.
15 §
Belopp under 300 kronor ska inte krävas tillbaka.
Överklagande
16 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Övergångsbestämmelser
2023:108
1. Denna förordning träder i kraft den 27 mars 2023.
2. Förordningen upphör att gälla vid utgången av 2023.
3. Den upphävda förordningen gäller dock fortfarande för  elstöd som har beslutats före utgången av 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.