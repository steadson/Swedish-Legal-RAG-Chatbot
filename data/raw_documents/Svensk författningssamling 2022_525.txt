Title: Förordning (2022:525) om civilområdesansvariga länsstyrelser
SFS Number: Svensk författningssamling 2022:525
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2022525-om-civilomradesansvariga_sfs-2022-525/
Source Link: http://rkrattsbaser.gov.se/sfst?bet=2022:525
Amendment Register Link: http://rkrattsbaser.gov.se/sfsr?bet=2022:525
Ministry/Authority: Försvarsdepartementet
Issued: 2022-05-19
Metadata: {"Utfärdad": "2022-05-19"}

==================================================

Förordning (2022:525) om civilområdesansvariga länsstyrelser
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:525
Departement/myndighet
:   
Försvarsdepartementet
Utfärdad
:   
2022-05-19
Ändringsregister
:
SFSR (Regeringskansliet)
Källa
:
Fulltext (Regeringskansliet)
Civilområdesansvariga länsstyrelser och civilområden
1 §
Denna förordning innehåller bestämmelser om de  länsstyrelser som är ansvariga för ett civilområde och deras  uppgifter inför och vid fredstida krissituationer och höjd  beredskap.
I 7 a § förordningen (2017:868) med länsstyrelseinstruktion  finns bestämmelser om att länsstyrelserna i Norrbottens,  Örebro, Stockholms, Östergötlands, Västra Götalands och Skåne  län är civilområdesansvariga länsstyrelser. Respektive  civilområdes benämning, omfattning, beteckning och  civilområdesansvarig länsstyrelse anges i bilagan till denna  förordning.
Förordningen är meddelad med stöd av 8 kap. 7 §  regeringsformen.
2 §
Landshövdingen i ett län där länsstyrelsen är  civilområdesansvarig är civilområdeschef enligt 7 a §  förordningen (2017:868) med länsstyrelseinstruktion.
Civilområdeschefen leder arbetet och ska stödjas av ett  beredskapskansli. Kansliet ska ledas av en kanslichef och vara  direkt underställt civilområdeschefen.
Bestämmelser om civilområdesansvariga länsstyrelsers uppgifter  i andra författningar
3 §
De civilområdesansvariga länsstyrelserna har även  uppgifter och befogenheter som framgår av förordningen 
(2003:789) om skydd mot olyckor.
I 8 § förordningen (2015:1053) om totalförsvar och höjd  beredskap finns bestämmelser om att de civilområdesansvariga  länsstyrelserna inför och vid höjd beredskap ska lämna  underlag till Försvarsmakten.
Samverkan mellan civilområden
4 §
De civilområdesansvariga länsstyrelserna ska ansvara för  nödvändig samverkan mellan civilområdena.
Uppgifter inför fredstida krissituationer
5 §
De civilområdesansvariga länsstyrelserna ska inom  civilområdet verka för länsöverskridande samordning av  länsstyrelsernas planering och förberedelser för fredstida  krissituationer.
Uppgifter vid fredstida krissituationer
6 §
Vid fredstida krissituationer som berör flera län inom  civilområdet ska den civilområdesansvariga länsstyrelsen ha  förmåga att utgöra en gemensam funktion för stöd till  länsstyrelsernas hantering av krisen.
Geografiskt områdesansvar
7 §
De civilområdesansvariga länsstyrelserna har ett  geografiskt områdesansvar för sitt område när det gäller  civilt försvar. Ansvaret avser uppgifter inför och vid höjd  beredskap.
Uppgifter inför höjd beredskap
8 §
De civilområdesansvariga länsstyrelserna ska inför höjd  beredskap inom civilområdet verka för att totalförsvaret under  höjd beredskap har en enhetlig inriktning.
De civilområdesansvariga länsstyrelserna ska särskilt
- ta initiativ till att samordna planeringen mellan statliga  myndigheter och mellan dessa och Försvarsmakten,
- samverka med Försvarsmakten i frågor som rör totalförsvaret,
- stödja länsstyrelsernas planering och förberedelser inom  respektive län, och
- ta initiativ till åtgärder och hålla samman planering och  förberedelser av civila aspekter av värdlandsstöd.
Uppgifter vid höjd beredskap
9 §
De civilområdesansvariga länsstyrelserna ska, som högsta  civila totalförsvarsmyndighet inom civilområdet, verka för att  största möjliga försvarseffekt uppnås vid höjd beredskap.
De civilområdesansvariga länsstyrelserna ska särskilt
- samordna de civila försvarsåtgärderna,
- i samråd med Försvarsmakten verka för att det civila och  militära försvaret samordnas,
- ansvara för att en samlad lägesbild sammanställs samt hålla  regeringen informerad om händelseutvecklingen, tillståndet,  den förväntade utvecklingen och tillgängliga resurser och om  vidtagna och planerade åtgärder, och
- samordna den civila delen av värdlandsstödet.
10 §
De civilområdesansvariga länsstyrelserna ska vid höjd  beredskap ge länsstyrelserna inom civilområdet vägledning i  fråga om inriktning och prioritering av länsstyrelsernas  verksamhet i syfte att uppnå en samordning av  försvarsansträngningarna och största möjliga försvarseffekt.
11 §
De civilområdesansvariga länsstyrelserna ska vid höjd  beredskap på alla sätt försöka upprätthålla förbindelse med  regeringen, relevanta myndigheter, länsstyrelser inom  civilområdet och med övriga civilområdesansvariga  länsstyrelser.
Bilaga
Förteckning över civilområdena
Benämning	Omfattning	    Beteckning  Ansvarig
länsstyrelse
Norra
civilområdet 	Länsstyrelserna     Civo N      Länsstyrelsen i
i Västernorrlands,              Norrbottens län
Jämtlands,
Västerbottens och
Norrbottens län
Mellersta
civilområdet	Länsstyrelserna i   Civo M	Länsstyrelsen i
Uppsala,                        Örebro län
Södermanlands,
Västmanlands,
Värmlands, Örebro,
Dalarnas och
Gävleborgs län
Östra
civilområdet 	Länsstyrelserna i   Civo Ö      Länsstyrelsen i
Stockholms och                  Stockholms län
Gotlands län
Sydöstra
civilområdet	Länsstyrelserna i   Civo SÖ	Länsstyrelsen i
Jönköpings, Kalmar              Östergötlands
och Östergötlands               län
län
Västra
civilområdet	Länsstyrelserna i   Civo V	Länsstyrelsen i
Hallands och Västra             Västra Götalands
Götalands län	                län
Södra
civilområdet 	Länsstyrelserna i   Civo S	Länsstyrelsen i
Kronobergs,                     Skåne län
Blekinge och
Skåne län
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.