Title: Förordning (2007:913) med instruktion för Arbetsmiljöverket
SFS Number: Svensk författningssamling 2007:913
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2007913-med-instruktion-for_sfs-2007-913/
Source Link: http://rkrattsbaser.gov.se/sfst?bet=2007:913
Amendment Register Link: http://rkrattsbaser.gov.se/sfsr?bet=2007:913
Ministry/Authority: Arbetsmarknadsdepartementet ARM
Issued: 2007-11-15
Metadata: {"Utfärdad": "2007-11-15", "Ändrad": "t.o.m. SFS 2022:1216"}

==================================================

Förordning (2007:913) med instruktion för Arbetsmiljöverket
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:913
Departement/myndighet
:   
Arbetsmarknadsdepartementet ARM
Utfärdad
:   
2007-11-15
Ändrad
:   
t.o.m. SFS 2022:1216
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
1 §
Arbetsmiljöverket ansvarar för arbetsmiljö-, arbetstids-  och utstationeringsfrågor. Myndigheten ansvarar även för
1. vissa frågor om marknadskontroll,
2. vissa miljöfrågor, och
3. vissa frågor som rör Europeiska arbetsmyndigheten som har  inrättats enligt Europaparlamentets och rådets förordning (EU) 
2019/1149 av den 20 juni 2019 om inrättande av Europeiska  arbetsmyndigheten, om ändring av förordningarna (EG)  nr 883/2004, (EU) nr 492/2011 och (EU) 2016/589 och om  upphävande av beslut (EU) 2016/344 och den myndighetens  verksamhetsområde.
Myndighetens ansvar gäller inte i den utsträckning frågorna  ska hanteras av någon annan myndighet. Förordning (2021:566).
1 a §
Myndigheten ska verka för goda förhållanden i  arbetsmiljön och på arbetsmarknaden och främja samverkan  mellan arbetsgivare och arbetstagare på arbetsmiljöområdet.  Myndigheten ska också arbeta för att regelverket inom dess  verksamhetsområde följs. Förordning (2017:1160).
2 §
Myndigheten har särskilt till uppgift att
1. ha tillsyn över att arbetsmiljö- och  arbetstidslagstiftningen följs och planera tillsynen främst  med utgångspunkt i analyser av arbetsmiljörisk och risk för  att aktörer medvetet bryter mot regelverket,
2. vara förbindelsekontor för utstationering, ha tillsyn över  att bestämmelserna om anmälningsskyldighet vid utstationering  följs och ha hand om ett register för företag som  utstationerar arbetstagare i Sverige,
3. vara marknadskontrollmyndighet och utöva marknadskontroll  enligt Europaparlamentets och rådets förordning (EU) 2019/1020  av den 20 juni 2019 om marknadskontroll och överensstämmelse  för produkter och om ändring av direktiv 2004/42/EG och  förordningarna (EG) nr 765/2008 och (EU) nr 305/2011 över att  produkter överensstämmer med kraven i
a) Europaparlamentets och rådets direktiv 2006/42/EG av den 
17 maj 2006 om maskiner och om ändring av direktiv 95/16/EG,
b) Europaparlamentets och rådets direktiv 2014/68/EU av den 
15 maj 2014 om harmonisering av medlemsstaternas lagstiftning  om tillhandahållande på marknaden av tryckbärande anordningar,
c) Europaparlamentets och rådets direktiv 2014/29/EU av den 
26 februari 2014 om harmonisering av medlemsstaternas  lagstiftning om tillhanda-hållande på marknaden av enkla  tryckkärl, och
d) Europaparlamentets och rådets direktiv 2014/34/EU av den 
26 februari 2014 om harmonisering av medlemsstaternas  lagstiftning om utrustning och skyddssystem som är avsedda för  användning i potentiellt explosiva atmosfärer, utom när det  gäller elektrisk utrustning,
4. meddela föreskrifter och allmänna råd enligt arbetsmiljö-  och arbetstidslagstiftningen,
5. ta fram och tillhandahålla behovsanpassad, lättillgänglig  och kvalificerad information inom sitt ansvarsområde, där små  och medelstora företags behov särskilt ska beaktas,
6. ansvara för ett informationssystem om arbetsskador, där  skillnader mellan kvinnor och män särskilt ska belysas,
7. ansvara för officiell statistik enligt förordningen 
(2001:100) om den officiella statistiken,
8. vara yrkesinspektionsorgan som deltar i Europeiska  kommissionens yrkesinspektörskommitté enligt kommissionens  beslut 95/319/EG av den 12 juli 1995 om inrättande av en  yrkesinspektörskommitté,
9. ansvara för övergripande samordning av frågor som omfattas  av Europaparlamentets och rådets förordning (EU) 2019/1149 och  som är av betydelse för flera myndigheter eller  arbetsmarknadens parter,
10. representera Sverige i Europeiskt forum för att förbättra  samarbetet när det gäller att bekämpa odeklarerat arbete som  har inrättats enligt artikel 16.2 i Europaparlamentets och  rådets förordning (EU) 2019/1149, inbegripet att på nationell  nivå samordna arbetet med berörda myndigheter och med  arbetsmarknadens parter,
11. ansvara för marknadskontroll i övrigt av sådana produkter  enligt 3 kap. 8-10 §§ arbetsmiljölagen (1977:1160) som kan  användas yrkesmässigt, och
12. delta i och samordna det myndighetsgemensamma arbetet mot  arbetslivskriminalitet.
Bestämmelser om en marknadskontrollmyndighets befogenhet att  besluta om åtgärder enligt förordning (EU) 2019/1020 finns i  arbetsmiljölagen. Förordning (2022:1216).
3 §
Myndigheten har ett samlat ansvar, sektorsansvar, för  funktionshinders- och tillgänglighetsfrågor inom  arbetsmiljöområdet. Myndigheten ska inom ramen för detta  ansvar vara samlande, stödjande och pådrivande i förhållande  till övriga berörda parter. Förordning (2017:1160).
4 §
Arbetsmiljöverket får, inom ramen för full kostnadstäckning, bedriva sådan tjänsteexport som är förenlig med myndighetens uppgifter och verksamhetsområde.
4 a §
Myndigheten ska bedriva verksamheten så att den främjar  mångfald och jämställdhet och en arbetsmiljö fri från  kränkande särbehandling. Förordning (2017:1160).
Information till regeringen
4 b §
Myndigheten ska senast den 31 maj varje år redovisa och  analysera statistik över dödsolyckor i arbetet samt anmälda  arbetsolyckor och arbetssjukdomar. Förordning (2022:1216).
Samråd
5 §
Arbetsmiljöverket ska samråda med arbetsmarknadens parter samt med andra organisationer och myndigheter i den utsträckning som behövs för verksamheten.
6 §
Arbetsmiljöverket ska samråda med representativa  arbetsgivar- och arbetstagarorganisationer innan myndigheten  beslutar föreskrifter som riktar sig till enskilda, kommuner  eller regioner eller beslutar i förvaltningsärenden av större  vikt. Förordning (2019:1060).
Samverkan
7 §
Arbetsmiljöverket ska särskilt samverka med Försäkringskassan, Arbetsförmedlingen och Socialstyrelsen i syfte att uppnå en effektivare användning av tillgängliga resurser inom rehabiliteringsområdet.
Ledning
8 §
Arbetsmiljöverket leds av en myndighetschef.
9 §
Vid myndigheten finns ett insynsråd som består av högst  tio ledamöter. Förordning (2022:1216).
Organisation
10 §
Generaldirektören ska inrätta partssammansatta samrådsorgan som stöd för verksamheten.
Anställningar och uppdrag
11 §
Generaldirektören är myndighetschef.
12 §
Har upphävts genom förordning (2010:166).
Personalansvarsnämnd
13 §
Vid Arbetsmiljöverket ska det finnas en personalansvarsnämnd.
Tillämpligheten av vissa förordningar
14 §
Arbetsmiljöverket ska tillämpa personalföreträdarförordningen (1987:1101).
Avgifter
15 §
Om inte annat är föreskrivet får Arbetsmiljöverket ta ut avgifter för uppgifter som verket efter beställning lämnar från informationssystemet om arbetsskador. Arbetsmiljöverket får meddela föreskrifter om avgiftens storlek.
Övriga bestämmelser
16 §
Arbetsmiljöverket får besluta om skälig ersättning till den som är anställd vid verket för sakskada som har uppstått i tjänsten.
Överklagande
17 §
Arbetsmiljöverkets beslut enligt 16 § får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.