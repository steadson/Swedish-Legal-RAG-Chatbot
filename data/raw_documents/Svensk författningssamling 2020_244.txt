Title: Förordning (2020:244) om viss tillfällig föräldrapenning med anledning av sjukdomen covid-19
SFS Number: Svensk författningssamling 2020:244
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2020244-om-viss-tillfallig_sfs-2020-244/
Source Link: http://rkrattsbaser.gov.se/sfst?bet=2020:244
Amendment Register Link: http://rkrattsbaser.gov.se/sfsr?bet=2020:244
Ministry/Authority: Socialdepartementet
Issued: 2020-04-23
Metadata: {"Utfärdad": "2020-04-23", "Ändrad": "t.o.m. SFS 2022:26"}

==================================================

Förordning (2020:244) om viss tillfällig föräldrapenning med anledning av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2020:244
Departement/myndighet
:   
Socialdepartementet
Utfärdad
:   
2020-04-23
Ändrad
:   
t.o.m. SFS 2022:26
Tidsbestämd
: 
2022-04-01
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om undantag från  bestämmelserna om tillfällig föräldrapenning i 13 kap.  socialförsäkringsbalken och från bestämmelserna om  handläggning av ärenden i 110 kap. samma balk när det gäller  ärenden om tillfällig föräldrapenning.
Förordningen är meddelad med stöd av 8 kap. 7 §  regeringsformen.
Tillfällig föräldrapenning när verksamheter på skolområdet är  stängda
2 §
En förälder har rätt till tillfällig föräldrapenning  enligt 13 kap. socialförsäkringsbalken för vård av ett barn  som avses i 16, 22 eller 27 § samma kapitel, om föräldern  behöver avstå från förvärvsarbete i samband med att den  verksamhet enligt skollagen (2010:800) som barnet normalt  deltar i är stängd eller delvis stängd i sådana situationer  som avses
1. i 3 § första stycket lagen (2020:148) om tillfällig  stängning av verksamheter på skolområdet vid extraordinära  händelser i fredstid,
2. i 4 § första stycket samma lag, och
3. i 2 § första stycket förordningen (2020:115) om utbildning  på skolområdet och annan pedagogisk verksamhet vid spridning  av viss smitta.
Med att en verksamhet enligt skollagen är stängd avses i denna  förordning detsamma som i 2 § lagen om tillfällig stängning av  verksamheter på skolområdet vid extraordinära händelser i  fredstid. Med att en verksamhet enligt skollagen är delvis  stängd avses i denna förordning detsamma som i 2 § tredje  stycket förordningen om utbildning på skolområdet och annan  pedagogisk verksamhet vid spridning av viss smitta.
3 §
Tillfällig föräldrapenning som lämnas med stöd av 2 §  lämnas under ett obegränsat antal dagar.
4 §
En förälder har, på det sätt som avses i 13 kap. 18 §  första meningen socialförsäkringsbalken, inte rätt till  tillfällig föräldrapenning som lämnas med stöd av 2 § för tid  när föräldrapenning annars skulle ha lämnats. Detta gäller  oavsett barnets ålder.
5 §
Försäkringskassan får fatta beslut enligt 13 kap. 4 §  socialförsäkringsbalken för tillfällig föräldrapenning som  lämnas med stöd av 2 § i fråga om barn som avses i 13 kap. 
22 eller 27 § socialförsäkringsbalken.
6 §
Överlåtelse enligt 13 kap. 8 § socialförsäkringsbalken av  rätten till tillfällig föräldrapenning får, utöver i de fall  som anges i den paragrafen, göras i samband med att den  verksamhet enligt skollagen (2010:800) som barnet normalt  deltar i är stängd eller delvis stängd.
Försäkringskassan får fatta beslut enligt 13 kap. 9 §  socialförsäkringsbalken även när det gäller rätt till  tillfällig föräldrapenning i det fall som anges i första  stycket. Som villkor för detta gäller det som anges i 13 kap. 
9 § andra stycket socialförsäkringsbalken.
7 §
I stället för det som följer av hänvisningen i 13 kap. 
33 § tredje stycket socialförsäkringsbalken till 28 kap. 7 § 1  samma balk ska tillfällig föräldrapenning som lämnas med stöd  av 2 § beräknas på ett underlag som motsvarar 80 procent av  den försäkrades sjukpenninggrundande inkomst sedan denna har  multiplicerats med talet 0,87.
Tillfällig föräldrapenning för ett barn som har varit  allvarligt sjukt
7 a §
En förälder har rätt till tillfällig föräldrapenning  enligt 13 kap. socialförsäkringsbalken, om föräldern behöver  avstå från förvärvsarbete för att vårda ett barn som
1. avses i 13 kap. 16, 22 eller 27 § samma balk och inte har  fyllt 18 år,
2. varaktigt bor hos föräldern,
3. någon gång från och med den 1 januari 2020 har varit  allvarligt sjukt i den mening som avses i 13 kap. 30 § samma  balk men inte längre är det, och
4. det på grund av den allvarliga sjukdomen eller en  behandling som barnet någon gång från och med den 1 januari 
2020 har genomgått för den allvarliga sjukdomen finns skäl att  skydda mot smitta av det virus som orsakar sjukdomen covid-19.
Förordning (2020:583).
7 b §
En förälder har rätt till tillfällig föräldrapenning  enligt 13 kap. socialförsäkringsbalken, om föräldern avstår  från förvärvsarbete för att undvika att han eller hon smittar  ett barn med det virus som orsakar sjukdomen covid-19. Det  gäller dock endast om
1. barnet inte har fyllt 18 år,
2. villkoren i 7 a § 2-4 är uppfyllda,
3. föräldern inte har möjlighet att utföra sitt förvärvsarbete  i hemmet, och
4. arbetsgivaren inte har erbjudit föräldern andra  arbetsuppgifter inom ramen för anställningen eller det i  övrigt inte har gått att anpassa arbetssituationen på  arbetsplatsen, så att ur smittskyddssynpunkt lämpligt avstånd  kan hållas till andra för att undvika spridning av sjukdomen  covid-19. Förordning (2020:583).
7 c §
Tillfällig föräldrapenning för vård av barnet som lämnas  enligt bestämmelserna i 13 kap. socialförsäkringsbalken eller  med stöd av 2 eller 7 a § får lämnas till en förälder för  samma tid som tillfällig föräldrapenning för barnet lämnas med  stöd av 7 b § till en annan förälder eller flera andra  föräldrar.
Tillfällig föräldrapenning som lämnas med stöd av 7 b § får  lämnas till en förälder för samma tid som tillfällig  föräldrapenning för barnet lämnas enligt bestämmelserna i 
13 kap. socialförsäkringsbalken eller med stöd av 2, 7 a eller 
7 b § till en annan förälder eller flera andra föräldrar.
Förordning (2020:583).
7 d §
Tillfällig föräldrapenning som lämnas med stöd av 7 a  eller 7 b § får inte lämnas till en förälder som på annan  grund kan få tillfällig föräldrapenning för vård av barnet.
Förordning (2020:583).
7 e §
Tillfällig föräldrapenning som lämnas med stöd av 7 a  eller 7 b § lämnas under ett obegränsat antal dagar.
Förordning (2021:58).
7 f §
Bestämmelsen i 110 kap. 18 § andra meningen  socialförsäkringsbalken ska tillämpas när det gäller barnets  tidigare sjukdomstillstånd som avses i 7 a § 3.
Ett läkarutlåtande ska ges in för att visa att det enligt 
7 a § 4 finns skäl att skydda barnet mot smitta av det virus  som orsakar sjukdomen covid-19. Förordning (2020:583).
Undantag från krav på läkarutlåtande
8 §
Med undantag från det som anges i 110 kap. 18 § första  meningen socialförsäkringsbalken får det särskilda vård- eller  tillsynsbehov som krävs för tillfällig föräldrapenning enligt 
13 kap. 22 § samma balk styrkas på annat sätt än genom  läkarutlåtande.
Bemyndiganden
9 §
Försäkringskassan får meddela ytterligare föreskrifter om  tillfällig föräldrapenning som lämnas med stöd av denna  förordning. Försäkringskassan får även meddela föreskrifter om  undantag från bestämmelserna om handläggning av ärenden i 
110 kap. socialförsäkringsbalken när det gäller ärenden om  sådan tillfällig föräldrapenning som lämnas med stöd av denna  förordning.
Föreskrifter enligt första stycket får endast meddelas vid  extraordinära händelser i fredstid.
Försäkringskassan får meddela föreskrifter om verkställigheten  av denna förordning.
Övergångsbestämmelser
2020:244
1. Denna förordning träder i kraft den 25 april 2020.
2. Bestämmelserna om tillfällig föräldrapenning i 2-4, 6 och 
7 §§ och om undantag från krav på läkarutlåtande i 8 §  tillämpas inte på tillfällig föräldrapenning som avser tid  före ikraftträdandet.
3. Förordningen upphör att gälla vid utgången av september 
2020.
4. Den upphävda förordningen gäller dock fortfarande för  tillfällig föräldrapenning som avser tid före utgången av mars 
2022. Förordning (2022:26).
2020:583
1. Denna förordning träder i kraft den 1 juli 2020.
2. Bestämmelserna om tillfällig föräldrapenning i 7 a-7 f §§  tillämpas inte på tillfällig föräldrapenning som avser tid  före ikraftträdandet.
2020:911
1. Denna förordning träder i kraft den 16 november 2020.
2. Bestämmelsen i 7 e § i den nya lydelsen tillämpas dock för  tid från och med den 1 juli 2020.
2021:58
1. Denna förordning träder i kraft den 6 februari 2021.
2. Bestämmelsen i 7 e § i den nya lydelsen tillämpas dock för  tillfällig föräldrapenning som avser tid från och med den 1  januari 2021.
3. Bestämmelsen i 7 e § i den äldre lydelsen gäller  fortfarande för tillfällig föräldrapenning som avser tid före  den 1 januari 2021.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.