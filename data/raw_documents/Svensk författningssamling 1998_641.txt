Title: Förordning (1998:641) om verkställighet av sluten ungdomsvård
SFS Number: Svensk författningssamling 1998:641
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1998641-om-verkstallighet-av-sluten_sfs-1998-641/
Source Link: http://rkrattsbaser.gov.se/sfst?bet=1998:641
Amendment Register Link: http://rkrattsbaser.gov.se/sfsr?bet=1998:641
Ministry/Authority: Justitiedepartementet L5
Issued: 1998-06-11
Metadata: {"Utfärdad": "1998-06-11", "Ändrad": "t.o.m. SFS 2025:567"}

==================================================

Förordning (1998:641) om verkställighet av sluten ungdomsvård
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:641
Departement/myndighet
:   
Justitiedepartementet L5
Utfärdad
:   
1998-06-11
Ändrad
:   
t.o.m. SFS 2025:567
Ändringsregister
:
SFSR (Regeringskansliet)
Källa
:
Fulltext (Regeringskansliet)
1 §
På begäran av Statens institutionsstyrelse skall socialnämnden lämna de uppgifter som behövs för att den som har dömts till sluten ungdomsvård skall kunna anvisas plats och erhålla lämplig vård.
2 §
En dömd som har förelagts att själv inställa sig vid ett särskilt ungdomshem för att undergå påföljd är berättigad till ersättning av allmänna medel för nödvändiga resekostnader med anledning av det, om dessa kostnader överstiger 50 kronor.
Ersättningen för sådana kostnader betalas enligt de grunder som gäller för tjänstemän vid tjänsteresa inom landet med färdmedel i reguljärtrafik. Kostnaden för resa med tåg ersätts dock högst med det belopp som motsvarar avgiften för en plats i 2 klass, inberäknat avgiften i förekommande fall för en sovplats.
3 §
Om den dömde har förelagts att själv inställa sig vid ett särskilt ungdomshem, har han eller hon rätt att få en rekvisition av biljett för resa med allmänt kommunikationsmedel. Rekvisition utfärdas av ungdomshemmet eller av Polismyndigheten. Har Polismyndigheten utfärdat en sådan rekvisition, ska en anteckning om det göras på det föreläggande som avses i 9 § första stycket lagen (1998:603)
om verkställighet av sluten ungdomsvård.
Har den dömde själv betalat kostnaden för resan eller är den dömde berättigad till ersättning för resekostnader som inte täcks enligt första stycket, får Statens institutionsstyrelse ge den dömde ersättning enligt de grunder som anges i 2 §.
Förordning (2014:1154).
3 a §
Visar det sig, när en dom på sluten ungdomsvård ska  verkställas, att den dömde har begått brottet före det att han  eller hon har dömts till sluten ungdomsvård för något annat  brott, ska Statens institutionsstyrelse, om det inte framgår  av domarna att den andra påföljden har beaktats, anmäla det  till åklagaren i det mål i vilket den dom som sist ska  verkställas har meddelats. Förordning (2019:101).
3 b §
Polismyndigheten ska omedelbart efter det att en dömd  har omhändertagits för förpassning enligt 9 § andra stycket  lagen (1998:603) om verkställighet av sluten ungdomsvård  underrätta Statens institutionsstyrelse om datum och tidpunkt  för omhändertagandet. Förordning (2019:101).
3 c §
Den som tagit emot en nöjdförklaring enligt 6 § lagen 
(1998:603) om verkställighet av sluten ungdomsvård ska  omedelbart underrätta den domstol som meddelat domen.
Om Kriminalvården eller Polismyndigheten har tagit emot en  nöjdförklaring ska bevis om nöjdförklaringen samma dag sändas  till Statens institutionsstyrelse. Förordning (2019:101).
4 §
Den dömde skall så snart som möjligt underrättas om verkställighetens innebörd.
5 §
En verkställighetsplan ska grundas på en utredning om den dömdes behov av stöd och kontroll samt inriktas på åtgärder som kan främja den dömdes anpassning i samhället och förbereda den dömde för tillvaron utanför det särskilda ungdomshemmet.
Planen ska avse vistelsen vid och utslussningen ur det särskilda ungdomshemmet. Vid utformningen av verkställighetsplanen ska hänsyn tas till verkställighetstidens längd och den dömdes motivation till förändring.
Verkställighetsplanen ska upprättas efter samråd med socialnämnden i den dömdes hemort och, när det är möjligt, tillsammans med den dömde. En förälder eller annan vårdnadshavare ska ges möjlighet att delta i arbetet med planen, om det bedöms som lämpligt.
Verkställighetsplanen ska följas upp fortlöpande och ändras när det finns anledning till det. Förordning (2011:854).
6 §
För den som undergår sluten ungdomsvård skall en journal föras.
7 §
Om den dömde drabbas av en allvarlig sjukdom eller av ett allvarligt olycksfall skall den dömdes anhöriga underrättas genast, om inte synnerliga skäl talar mot det.
8 §
Egendom som omhändertagits med stöd av 15 § lagen
(1998:603) om verkställighet av sluten ungdomsvård skall förtecknas. Förteckningen skall skrivas under av den som har verkställt omhändertagandet. Egendomen skall, om inte annat är särskilt föreskrivet, omhändertas på betryggande sätt.
9 §
Uppgifter om den dömde som tas fram vid elektronisk övervakning enligt 18 § lagen (1998:603) om verkställighet av sluten ungdomsvård får bevaras i högst tre månader. När uppgifterna inte längre får bevaras, ska de omedelbart förstöras. Förordning (2011:854).
10 §
Statens institutionsstyrelse får meddela föreskrifter om  att undantag från begränsningen av användningen av  elektroniska kommunikationstjänster enligt 16 § första stycket  lagen (1998:603) om verkställighet av sluten ungdomsvård får  göras för viss verksamhet eller i vissa situationer under  förutsättning att användningen är särskilt angelägen och inte  äventyrar säkerheten eller ordningen på hemmet.
Myndigheten får även meddela föreskrifter om att undantag får  göras från 16 d § första stycket lagen om verkställighet av  sluten ungdomsvård under vistelse på ett särskilt ungdomshem  utan förhöjd säkerhetsnivå, om det kan ske utan att äventyra  säkerheten eller ordningen på hemmet. Förordning (2024:262).
11 §
Statens institutionsstyrelse får meddela föreskrifter om  verkställigheten av 2 § andra stycket, 9 § första stycket och 
13-18 §§ lagen (1998:603) om verkställighet av sluten  ungdomsvård. Förordning (2024:262).
12 §
Om den dömde avtjänar sluten ungdomsvård för ett brott  som avses i 21 § lagen (1998:603) om verkställighet av sluten  ungdomsvård och brottet har begåtts mot en närstående eller  tidigare närstående person, ska Statens institutionsstyrelse  underrätta Polismyndigheten om tidpunkten för frigivning. I  samband med en sådan underrättelse ska Statens  institutionsstyrelse på begäran av Polismyndigheten eller  Åklagarmyndigheten även lämna ut uppgifter som kan antas ha  betydelse i frågor om kontaktförbud enligt lagen (1988:688) om  kontaktförbud.
Om den dömde avtjänar sluten ungdomsvård för olaga förföljelse  eller hedersförtryck enligt 4 kap. 4 b eller 4 kap. 4 e §  brottsbalken eller överträdelse av kontaktförbud eller  överträdelse av utvidgat eller särskilt utvidgat kontaktförbud  enligt 24 § lagen (1988:688) om kontaktförbud, ska en  underrättelse enligt första stycket lämnas även om den dömde  inte är närstående eller tidigare närstående till målsäganden.
En underrättelse ska lämnas i lämplig tid före frigivningen.
Förordning (2025:567).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.