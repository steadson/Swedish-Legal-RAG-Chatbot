Title: Förordning (2017:532) om studiestartsstöd
SFS Number: Svensk författningssamling 2017:532
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2017532-om-studiestartsstod_sfs-2017-532/
Source Link: http://rkrattsbaser.gov.se/sfst?bet=2017:532
Amendment Register Link: http://rkrattsbaser.gov.se/sfsr?bet=2017:532
Ministry/Authority: Utbildningsdepartementet
Issued: 2017-06-01
Metadata: {"Utfärdad": "2017-06-01", "Ändrad": "t.o.m. SFS 2025:674"}

==================================================

Förordning (2017:532) om studiestartsstöd
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2017:532
Departement/myndighet
:   
Utbildningsdepartementet
Utfärdad
:   
2017-06-01
Ändrad
:   
t.o.m. SFS 2025:674
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Grundläggande bestämmelser om studiestartsstöd finns i  lagen (2017:527) om studiestartsstöd. I denna förordning  finns närmare bestämmelser om sådant stöd.
Denna förordning är meddelad med stöd av
- 32 § lagen (2017:527) om studiestartsstöd i fråga om 24 §,
- 37 § samma lag i fråga om 33 §, och
- 8 kap. 7 § regeringsformen i fråga om övriga bestämmelser.
2 §
Studiestartsstöd lämnas, i den mån det finns tillgång på  medel, i den ordning som ansökningarna kommer in till  Centrala studiestödsnämnden.
3 §
Med hemkommun i 26 § lagen (2017:527) om studiestartsstöd  och denna förordning avses den kommun som personen är  folkbokförd i. För den som är bosatt i landet utan att vara  folkbokförd här avses med hemkommun den kommun som han eller  hon stadigvarande vistas i eller, om han eller hon saknar  stadigvarande vistelseort, den kommun som han eller hon för  tillfället uppehåller sig i. Detsamma gäller den som är  kvarskriven i en kommun enligt 16 § folkbokföringslagen 
(1991:481).
Målgrupp
Arbetssökande som stöd får lämnas till
4 §
Studiestartsstöd får lämnas till en sådan  arbetssökande som anges i 6 § lagen (2017:527) om  studiestartsstöd och som under en ramtid om tolv månader  närmast före den dag ansökan kom in till Centrala  studiestödsnämnden under sammanlagt minst sex månader har  varit arbetslös eller deltagit i ett arbetsmarknadspolitiskt  program. Om studierna har påbörjats före den dag ansökan kom  in är ramtiden i stället tolv månader närmast före  studiestarten.
För att studiestartsstöd enligt första stycket ska få lämnas  till en arbetssökande som har deltagit i insatser enligt  förordningen (2017:820) om etableringsinsatser för vissa  nyanlända invandrare krävs att han eller hon har deltagit i  sådana insatser under maximal tid enligt den förordningen.
Centrala studiestödsnämnden får meddela ytterligare  föreskrifter om hur långt ett studieuppehåll kan vara innan  studierna anses starta på nytt. Förordning (2018:1496).
Övriga förutsättningar för studiestartsstöd
Utbildning som stödet får lämnas för
5 §
Studiestartsstöd får lämnas till studerande för studier  på grundläggande eller gymnasial nivå inom kommunal  vuxenutbildning eller motsvarande utbildning i folkhögskola.
Studiernas omfattning
6 §
Vid studier med studiestartsstöd avses med vecka en hel  kalendervecka. Om studietiden i kursplanen eller motsvarande  inte är uttryckt i ett antal veckor och utbildningen inte  pågår hela den första och den sista kalenderveckan, ska  studietiden anses omfatta ytterligare en hel kalendervecka om  studietiden under den första och sista veckan sammanlagt  uppgår till minst sju dagar.
Studiestartsstöd får inte lämnas för mer än heltidsstudier.
Centrala studiestödsnämnden får meddela närmare  föreskrifter om verkställigheten av första stycket.
7 §
Centrala studiestödsnämnden får meddela närmare  föreskrifter om vad som ska anses vara studier på heltid  respektive deltid, om detta inte framgår av någon författning  eller den kursplan eller motsvarande som gäller för  utbildningen.
Prövning av studieresultat
8 §
Centrala studiestödsnämnden får meddela närmare  föreskrifter om vad som är studier i normal takt och om  studiestartsstöd med prövning av studieresultat.
Inkomstprövning
9 §
Om en studerande har en inkomst av den storleken att  studiestartsstöd inte alls får lämnas på grund av  bestämmelserna om inkomstprövning i 19-23 §§ lagen (2017:527)  om studiestartsstöd eller föreskrifter som har meddelats i  anslutning till lagen, får inte heller tilläggsbidrag  lämnas.
10 §
Centrala studiestödsnämnden får meddela ytterligare  föreskrifter om beräkning av veckobelopp enligt 17 § lagen 
(2017:527) om studiestartsstöd och om beräkning av fribelopp  och reducering enligt 20 och 21 §§ samma lag.
11 §
Centrala studiestödsnämnden får meddela närmare  föreskrifter om verkställigheten av bestämmelsen om  inkomstberäkning i 22 § första stycket lagen (2017:527) om  studiestartsstöd.
En studerande som inte beskattas för sin huvudsakliga inkomst  i Sverige ska vid inkomstprövningen behandlas på ett  likvärdigt sätt som studerande som beskattas i Sverige.  Centrala studiestödsnämnden får meddela närmare föreskrifter  om beräkning av inkomst för sådana studerande.
Studiestartsstöd under sjukdom och ledighet
Sjukdom
12 §
Bestämmelserna i 3 kap. 26-32 §§ studiestödsförordningen 
(2000:655) om studiemedel vid sjukdom och de föreskrifter som  meddelats i anslutning till de bestämmelserna ska också  tillämpas när det gäller studiestartsstöd.
Vård av barn
13 §
Bestämmelserna i 3 kap. 32 a och 32 b §§  studiestödsförordningen (2000:655) om studiemedel vid  tillfällig vård av barn och de föreskrifter som meddelats i  anslutning till de bestämmelserna ska också tillämpas när det  gäller studiestartsstöd.
Vård av närstående
14 §
Bestämmelserna i 3 kap. 32 d och 32 e §§  studiestödsförordningen (2000:655) om studiemedel vid vård av  närstående och de föreskrifter som meddelats i anslutning  till de bestämmelserna ska också tillämpas när det gäller  studiestartsstöd.
Studiestartsstöd i samband med att ett barn har avlidit
15 §
Bestämmelserna i 3 kap. 32 g och 32 h §§  studiestödsförordningen (2000:655) om studiemedel i samband  med att ett barn har avlidit och de föreskrifter som  meddelats i anslutning till de bestämmelserna ska också  tillämpas när det gäller studiestartsstöd.
Studiestartsstöd under sjukdom och ledighet vid beräkning av  antalet veckor
16 §
Studiestartsstöd som lämnas i samband med sjukdom, vård  av barn eller närstående eller i samband med att ett barn  under 18 år har avlidit, ska räknas med vid beräkningen av  det antal veckor för vilka studiestartstöd högst får lämnas  enligt 16 § lagen (2017:527) om studiestartsstöd.
Centrala studiestödsnämnden får meddela närmare föreskrifter  om studiestartsstöd vid sjukdom, vård av barn eller  närstående och i samband med att ett barn under 18 år har  avlidit enligt 12-15 §§.
Ansökan, beslut och utbetalning
Ansökan
17 §
En ansökan om studiestartsstöd enligt 26 § lagen 
(2017:527) om studiestartsstöd ska vara undertecknad eller  skrivas under med en elektronisk underskrift av den sökande.  Uppgifterna i ansökan ska lämnas på heder och samvete.
Centrala studiestödsnämnden får meddela ytterligare  föreskrifter om ansökan och vad den ska innehålla. Centrala  studiestödsnämnden får meddela närmare föreskrifter om hur  elektroniska ansökningar ska överföras.
Beslut
18 §
Om studiestartsstöd beviljas, ska ersättningens storlek  framgå av beslutet. Beslutet ska dessutom innehålla  information om den studerandes skyldighet att anmäla ändrade  förhållanden till Centrala studiestödsnämnden och information  om omprövningsreglerna i 26 §.
19 §
Studiestartsstöd får beviljas för högst ett år i sänder  och för högst fyra kalenderveckor före den kalendervecka då  ansökan kom in till Centrala studiestödsnämnden.
Centrala studiestödsnämnden får meddela närmare föreskrifter  om verkställigheten av första stycket.
Utbetalning av studiestartsstöd
20 §
Studiestartsstödet betalas ut förskottsvis varje månad.
Centrala studiestödsnämnden får meddela närmare föreskrifter  om utbetalning av studiestartsstöd.
Uppgiftsskyldighet
Uppgiftsskyldighet för myndigheter
21 §
Arbetsförmedlingen ska på begäran lämna Centrala  studiestödsnämnden eller Överklagandenämnden för studiestöd  uppgift om huruvida en sökande uppfyller villkoren enligt 
4 §.
Första stycket gäller bara om uppgiften har betydelse för  tillämpningen av lagen (2017:527) om studiestartsstöd eller  föreskrifter som har meddelats i anslutning till lagen.
22 §
Försäkringskassan ska till Centrala studiestödsnämnden  eller Överklagandenämnden för studiestöd lämna uppgift om
1. sådan sjukperiod som enligt 3 kap. 26 §  studiestödsförordningen (2000:655) har godkänts av  Försäkringskassan,
2. aktivitetsstöd, utvecklingsersättning eller  etableringsersättning under ett arbetsmarknadspolitiskt  program, och
3. rehabiliteringsersättning, sjukersättning och  aktivitetsersättning enligt socialförsäkringsbalken
Första stycket gäller bara om uppgifterna har betydelse för  tillämpningen av lagen (2017:527) om studiestartsstöd eller  föreskrifter som har meddelats i anslutning till lagen.
Förordning (2017:838).
23 §
Migrationsverket ska på begäran lämna Centrala  studiestödsnämnden eller Överklagandenämnden för studiestöd  uppgift om en utlännings
1. namn,
2. personnummer eller samordningsnummer,
3. medborgarskap,
4. tillstånd eller annat bevis om rätt att vistas i Sverige  med angivande av vilken typ av tillstånd eller annat bevis  som har beviljats eller utfärdats,
5. dag för beslut om tillstånd eller utfärdande av annat  bevis om rätt att vistas i Sverige samt uppgift om hur länge  tillståndet eller beviset gäller,
6. klassning av tillstånd eller annat bevis om rätt att  vistas i Sverige enligt Migrationsverkets  klassificeringssystem, och
7. upplysning om en person saknas.
Första stycket gäller bara om uppgifterna har betydelse för  tillämpningen av lagen (2017:527) om studiestartsstöd eller  föreskrifter som har meddelats i anslutning till lagen.
Uppgiftsskyldighet för läroanstalter
24 §
En läroanstalt ska på begäran lämna Centrala  studiestödsnämnden eller Överklagandenämnden för studiestöd  uppgift om tid och omfattning för utbildningar vid  läroanstalten som studiestartsstöd kan beviljas för.
Om Centrala studiestödsnämnden eller Överklagandenämnden för  studiestöd begär det, ska läroanstalten för en studerande som  har ansökt om eller beviljats studiestartsstöd lämna uppgift  till nämnden om
1. utbildning,
2. studietid,
3. studiernas omfattning,
4. studieaktivitet, och
5. studieresultat.
Centrala studiestödsnämnden får meddela närmare föreskrifter  om läroanstalters uppgiftsskyldighet till nämnden enligt  första och andra stycket.
Uppgiftsskyldighet för den studerande
25 §
Centrala studiestödsnämnden får meddela närmare  föreskrifter om den studerandes uppgiftsskyldighet enligt 
33 § lagen (2017:527) om studiestartsstöd.
Omprövning
26 §
Ett beslut om studiestartsstöd ska omprövas när ändrade  förhållanden föranleder det.
I 34 § lagen (2017:527) om studiestartsstöd finns  bestämmelser om återkrav av utbetalt studiestartsstöd. Sådana  återkrav kan verkställas genom avdrag på kommande  utbetalningar av studiestartsstöd som ska betalas ut senare  under den tidsperiod som studiestartsstöd har beviljats för,  men endast om beslutet om återkrav meddelas före utgången av  den tidsperioden.
Kommunala resursramar och omfördelning av medel
Fastställande av en kommuns resursram
27 §
En kommuns resursram för studiestartsstödet ska  fastställas med utgångspunkt i kommunens andel av antalet  personer i landet i åldern 25-60 år som
- saknar treårig gymnasieutbildning, och
- har varit arbetslösa eller deltagit i ett  arbetsmarknadspolitiskt program under sammanlagt minst sex  månader under de senaste tolv månaderna.
För att personer som har deltagit i insatser enligt  förordningen (2017:820) om etableringsinsatser för vissa  nyanlända invandrare ska ingå i antalet krävs att de har  deltagit i sådana insatser under maximal tid enligt den  förordningen.
Centrala studiestödsnämnden ska underrätta kommunen om vilken  resursram som har fastställts för kommunen.
Centrala studiestödsnämnden får meddela närmare föreskrifter  om verkställigheten av denna paragraf. Förordning (2021:478).
Anmälan till Centrala studiestödsnämnden
28 §
Varje kommun som väljer att använda studiestartsstödet i  sitt rekryteringsarbete ska anmäla det till Centrala  studiestödsnämnden. En sådan anmälan gäller till dess att  kommunen meddelar nämnden något annat.
Centrala studiestödsnämnden får meddela närmare föreskrifter  om anmälan.
Omfördelning av medel
29 §
Om en kommun inte har anmält att den vill använda  studiestartsstödet inom den tid som Centrala  studiestödsnämnden bestämmer, får nämnden omfördela medlen  till andra kommuner som anmält sådant intresse. Om en kommun  bedömer att personer inte kommer att studera med  studiestartsstöd i den utsträckning som den fastställda  andelen av medlen medger, får Centrala studiestödsnämnden  efter förfrågan till kommunen omfördela medel till andra  kommuner som kan rekrytera fler till studier än vad deras  fastställda andel av medlen annars medger.
Centrala studiestödsnämnden får meddela ytterligare  föreskrifter om verkställigheten av denna paragraf.
Statistik
30 §
Arbetsförmedlingen ska tillhandahålla Centrala  studiestödsnämnden den senast tillgängliga statistiken som  nämnden behöver för att kunna fullgöra sina uppgifter enligt 
27 § första stycket.
Uppföljning och utvärdering
31 §
Av 35 § lagen (2017:527) om studiestartsstöd framgår att  kommunen ska dokumentera sitt rekryteringsarbete enligt den  lagen och lämna sådana uppgifter till Centrala  studiestödsnämnden som behövs för uppföljning och  utvärdering. Centrala studiestödsnämnden ska särskilt följa  upp om en kommun har hållit uppföljningssamtal med den  studerande.
Centrala studiestödsnämnden får meddela ytterligare  föreskrifter om innehållet i kommunernas dokumentation och om  vilka uppgifter som ska lämnas för uppföljning och  utvärdering av kommunernas rekryteringsarbete.
Centrala studiestödsnämnden får meddela närmare föreskrifter  om hur och när uppgifterna från kommunerna ska överföras till  myndigheten.
Övriga bestämmelser
32 §
Följande bestämmelser om studiestöd i  studiestödsförordningen (2000:655) ska också tillämpas när  det gäller studiestartsstöd:
- 6 kap. 1 § om studiestöd till studerande som är att anse  som smittbärare, och
- 6 kap. 3 § om ärenden som i första instans handläggs av  Försäkringskassan och bemyndigandet för Försäkringskassan att  meddela föreskrifter.
Avgifter för administrativa kostnader
33 §
Vid återkrav av studiestartsstöd ska en avgift för  administrativa kostnader tas ut (expeditionsavgift).  Expeditionsavgiften är 100 kronor för varje kalenderår som  återbetalning enligt återkravet pågår.
Centrala studiestödsnämnden får meddela närmare föreskrifter  om inom vilken tid och på vilket sätt som avgifter enligt  första stycket ska betalas.
Borgenärsuppgifter
34 §
I förordningen (2025:671) om Centrala studiestödsnämndens  hantering av vissa borgenärsuppgifter finns bestämmelser om  nämndens uppgifter som borgenärsföreträdare beträffande  statliga fordringar som grundas på nämndens beslut.
Förordning (2025:674).
Övergångsbestämmelser
2017:1176
1. Denna förordning träder i kraft den 1 januari 2018.
2. För den som har deltagit i insatser enligt den upphävda  lagen (2010:197) om etableringsinsatser för vissa nyanlända  invandrare och som inte får ta del av insatser enligt  förordningen (2017:820) om etableringsinsatser för vissa  nyanlända invandrare gäller 4 § i den äldre lydelsen.
2018:1496
1. Denna förordning träder i kraft den 1 mars 2019.
2. För ansökningar om studiestartsstöd som har kommit in till  Centrala studiestödsnämnden före ikraftträdandet gäller 4 § i  den äldre lydelsen.
3. Vid tillämpningen av 4 § ska en arbetssökande som har  deltagit i insatser enligt den upphävda lagen (2010:197) om  etableringsinsatser för vissa nyanlända invandrare, och vars  etableringsplan har upphört att gälla därför att tiden för  etableringsplanen har löpt ut, och som inte får ta del av  insatser enligt förordningen (2017:820) om  etableringsinsatser för vissa nyanlända invandrare,  jämställas med en arbetssökande som har deltagit i insatser  enligt den förordningen under maximal tid.
4. Bestämmelserna i 27 § tillämpas första gången i fråga om  resursramar som ska fastställas för tid från och med den 1  januari 2020.
5. För resursramar som har fastställts före ikraftträdandet  gäller 27 § i den äldre lydelsen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.