Title: Förordning (2021:816) om statligt stöd för vissa planerade evenemang som inte kunnat genomföras med anledning av begränsningar som beslutats för att förhindra spridning av sjukdomen covid-19
SFS Number: Svensk författningssamling 2021:816
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021816-om-statligt-stod-for-vissa_sfs-2021-816/
Source Link: http://rkrattsbaser.gov.se/sfst?bet=2021:816
Amendment Register Link: http://rkrattsbaser.gov.se/sfsr?bet=2021:816
Ministry/Authority: Näringsdepartementet
Issued: 2021-07-15
Metadata: {"Utfärdad": "2021-07-15", "Ändrad": "t.o.m. SFS 2022:274"}

==================================================

Förordning (2021:816) om statligt stöd för vissa planerade evenemang som inte kunnat genomföras med anledning av begränsningar som beslutats för att förhindra spridning av sjukdomen covid-19
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:816
Departement/myndighet
:   
Näringsdepartementet
Utfärdad
:   
2021-07-15
Ändrad
:   
t.o.m. SFS 2022:274
Tidsbestämd
: 
2022-06-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna förordning finns bestämmelser om statligt stöd  till vissa arrangörer som, med beaktande av smittläget,  planerat för att anordna evenemang som sedan till följd av  restriktioner med anledning av spridningen av sjukdomen covid-
19 inte kan genomföras eller begränsas i väsentlig  utsträckning. Det finns även bestämmelser om stöd till  underleverantörer till en sådan arrangör.
2 §
Denna förordning är meddelad med stöd av 8 kap. 7 §  regeringsformen.
3 §
Med evenemang avses i denna förordning en allmän  sammankomst eller offentlig tillställning enligt 2 kap. 1-3 §§  ordningslagen (1993:1617) som arrangeras vid ett tillfälle.  Med ett evenemang avses också en sammanhållen serie allmänna  sammankomster eller offentliga tillställningar som anordnas av  samma arrangör under en avgränsad tid.
4 §
Stöd enligt denna förordning får lämnas i enlighet med  Europeiska kommissionens beslut den 2 juli 2021 i ärende  SA.63116 (2021/N), Europeiska kommissionens beslut den 
13 december 2021 i ärende SA.100911 (2021/N) och Europeiska  kommissionens beslut den 23 februari 2022 i ärende SA.101687 
(2022/N). Förordning (2022:141).
Mottagare av stöd
5 §
Stöd enligt denna förordning får lämnas till en arrangör  av ett evenemang som före den 1 april 2022 fick begränsas med  stöd av 7 eller 13 § lagen (2021:4) om särskilda begränsningar  för att förhindra spridning av sjukdomen covid-19.
Stöd enligt första stycket får inte avse ett evenemang som  till mer än ringa del ingår i idrottsrörelsens ordinarie  träningsverksamhet eller tävlingsverksamhet.
Förordning (2022:274).
6 §
Stöd får även lämnas till konstnärliga aktörer, ljud- och  ljustekniker eller andra underleverantörer som för att  genomföra evenemanget har anlitats av en arrangör som  beviljats stöd eller uppfyller kraven för att beviljas stöd  enligt 5 och 7 §§.
Förutsättningar för stöd
7 §
För att en arrangör ska ha rätt till stöd gäller att  arrangören vid tidpunkten för prövningen av ansökan
1. är godkänd för F-skatt enligt 9 kap. 1 §  skatteförfarandelagen (2011:1244),
2. är en sådan stiftelse, förening eller ett sådant  registrerat trossamfund som undantas från skattskyldighet  enligt 7 kap. 3 § inkomstskattelagen (1999:1229), eller
3. är en ideell förening vars organisationsnummer har  fastställts senast vid utgången av 2019.
Som förutsättning för stöd gäller även att
1. motsvarande evenemang arrangerades 2019 eller att  arrangören är en aktör med historik av att genomföra liknande  evenemang,
2. evenemanget eller, om evenemanget är en sådan sammanhållen  serie som avses i 3 §, del av evenemanget genomförs eller  skulle ha genomförts mellan den 1 juni 2021 och den 30 juni 
2022,
3. evenemanget riktar sig till minst 250 deltagare,
4. evenemanget har offentliggjorts eller fastställts i en plan  för verksamheten,
5. evenemanget måste ställas in eller begränsas i väsentlig  utsträckning
på grund av föreskrifter som meddelas med stöd av 7 eller 13 §  lagen (2021:4) om särskilda begränsningar för att förhindra  spridning av sjukdomen covid-19 och som gäller vid den  tidpunkt arrangören beslutar att ställa in eller begränsa  evenemanget eller som gäller vid tidpunkten för evenemangets  genomförande, och
6. beslutet att ställa in eller begränsa evenemanget har  offentliggjorts eller på annat sätt dokumenterats.
Vid bedömningen av om förutsättningarna i andra stycket 5 är  uppfyllda ska det beaktas om arrangören genom att vidta  åtgärder som skäligen kan krävas har kunnat undvika att ställa  in eller i väsentlig omfattning begränsa arrangemanget.  Förordning (2022:141).
8 §
För att en underleverantör ska ha rätt till stöd gäller  att
1. underleverantören uppfyller kraven i 7 § första stycket,  och
2. arrangören som anlitat underleverantören har beviljats stöd  eller uppfyller kraven för att beviljas stöd enligt 5 och 
7 §§.
9 §
Stöd får inte lämnas till en arrangör eller en  underleverantör som
1. per den 31 december 2019 var i ekonomiska svårigheter i den  mening som avses i artikel 2.18 i Europeiska kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget,
2. vid tidpunkten för prövningen av ansökan är föremål för  betalningskrav på grund av ett beslut av Europeiska  kommissionen som förklarat ett stöd olagligt och oförenligt  med den inre marknaden, eller
3. vid tidpunkten för prövningen av ansökan har meddelats  näringsförbud.
Om företaget är en juridisk person gäller första stycket 3  även den eller de fysiska personer som har ett betydande  inflytande i verksamheten.
Stödets omfattning
10 §
Stöd enligt denna förordning lämnas för kostnader som är  direkt nödvändiga för evenemanget och som har uppstått efter  den 1 januari 2021.
Stöd enligt denna förordning får inte lämnas för
1. fasta kostnader i den mening som avses i 13 § förordningen 
(2021:126) om ordinarie omställningsstöd,
2. kostnader som sökanden har fått eller kommer att få  ersättning för i form av försäkringsersättning, skadestånd  eller statligt stöd,
3. kostnader som utgörs av ingående mervärdesskatt som  sökanden har rätt att göra avdrag för enligt 8 kap.  mervärdesskattelagen (1994:200) eller få återbetald enligt 10  kap. samma lag,
4. kostnader som motsvaras av en intäkt hos någon som ingår i  samma koncern av sådant slag som anges i 1 kap. 4 §  årsredovisningslagen (1995:1554), eller
5. kostnader som kunde ha undvikits när beslut fattades om att  evenemanget begränsades i väsentlig utsträckning eller  ställdes in.
Från kostnaderna enligt första stycket ska alla eventuella  intäkter som kommer från evenemanget avräknas.
Om evenemanget är en sådan sammanhållen serie som avses i 3 §  och serien inte är avslutad den 30 juni 2022 lämnas ersättning  för kostnader enligt första stycket som är hänförliga till den  del av evenemanget som har genomförts eller skulle ha  genomförts före den 1 juli 2022. Från kostnaderna ska sådana  intäkter enligt tredje stycket avräknas som är hänförliga till  den del av evenemanget som har genomförts eller skulle ha  genomförts senast den 30 juni 2022. Förordning (2022:141).
Stödets storlek
11 §
Stöd till en arrangör eller en underleverantör får lämnas  med högst 90 procent av kostnaderna enligt 10 §. Stödet till  en arrangör eller en underleverantör får dock inte överstiga  ett belopp om maximalt 22 500 000 kronor. Om en arrangör eller  en underleverantör vid tidpunkten för prövningen av ansökan  ingår i en koncern av sådant slag som anges i 1 kap. 4 §  årsredovisningslagen (1995:1554) avser det maximala beloppet  hela koncernen. Från det maximala beloppet ska avdrag göras  för följande stöd eller lån som beviljats arrangören eller  underleverantören eller ett annat företag i samma koncern som  arrangören eller underleverantören där koncernen är av sådant  slag som anges i 1 kap. 4 § årsredovisningslagen (1995:1554):
1. stöd enligt denna förordning,
2. stöd enligt förordningen (2020:237) om statligt stöd när  vissa lokalhyresgäster fått rabatt på hyran,
3. stöd för stödperioden juni och juli 2020 enligt  förordningen (2020:838) om omställningsstöd för maj-juli 2020,
4. lån enligt 13 § förordningen (2021:57) om statligt lån till  arrangörer och återförsäljare av paketresor till följd av  spridningen av sjukdomen covid-19,
5. lån enligt 13 § förordningen (2021:814) om statligt lån för  betalning av skulder för vissa avbeställda eller inställda  paketresor till följd av spridningen av sjukdomen covid-19,  och
6. stöd enligt förordningen (2021:273) om statligt stöd när  vissa lokalhyresgäster fått rabatt på hyran under 2021.  Förordning (2022:141).
Ansökan om stöd
12 §
Skatteverket prövar frågor om stöd enligt denna  förordning.
13 §
En arrangör eller en underleverantör som ansöker om stöd  ska registrera det evenemang som ska ligga till grund för  ansökan elektroniskt på ett formulär som fastställs av  Skatteverket.
14 §
En ansökan om stöd ska göras elektroniskt på ett formulär  som fastställs av Skatteverket. De uppgifter som lämnas i en  ansökan om stöd enligt denna förordning ska lämnas på heder  och samvete.
Ansökan om stöd ska ha kommit in till Skatteverket senast den 
16 maj 2022.
Om arrangören eller underleverantören har fått ett positivt  förhandsbesked enligt 19 § ska ansökan om stöd dock i stället  ha kommit in till Skatteverket senast den 31 augusti 2022.  Förordning (2022:141).
15 §
En ansökan om stöd ska innehålla de uppgifter som krävs  för att bedöma om sökanden är berättigad till stöd enligt 
5-11 §§.
I fråga om 10 § ska ansökan innehålla uppgifter om vilka
1. intäkter och kostnader som sökanden haft för det inställda  evenemanget, eller intäkter och kostnader som sökanden haft  för att hålla evenemanget i begränsad omfattning,
2. föreskrifter enligt 7 eller 13 § lagen (2021:4) om  särskilda begränsningar för att förhindra spridning av  sjukdomen covid-19 som har medfört att evenemanget begränsats  i väsentlig utsträckning eller ställts in,
3. åtgärder som sökanden vidtagit för att begränsa sina  kostnader med anledning av att evenemanget begränsats i  väsentlig utsträckning eller ställts in, och
4. andra statliga stöd och andra ersättningar som sökanden  fått eller kommer att få för kostnader som avser evenemanget.
Till ansökan ska även det underlag som ligger till grund för  de uppgifter som avses i andra stycket 1 bifogas i den form  som Skatteverket bestämmer.
16 §
Om det sökta stödet överstiger 100 000 kronor får  Skatteverket bestämma att det underlag som ligger till grund  för de uppgifter som avses i 15 § andra stycket 1 ska granskas  av en revisor.
Revisorn ska granska räkenskapsmaterial, sammanställningar och  annat underlag som ligger till grund för uppgifterna i  ansökan. Granskningen ska utföras med professionell skepticism  och vara så ingående och omfattande som god revisionssed  kräver.
Revisorn ska granska de uppgifter i ansökan som yttrandet  avser och rapportera sina iakttagelser. Granskningen ska  utföras av en auktoriserad eller godkänd revisor eller ett  registrerat revisionsbolag.
Om ett företag ansöker om evenemangsstöd för fler än ett  evenemang gäller vad som anges i andra och tredje stycket för  respektive evenemang var för sig.
17 §
Om sökanden är en underleverantör ska ansökan, utöver de  uppgifter som framgår av 15 §, även innehålla uppgifter om  vilken arrangör som anlitat sökanden och för vilket evenemang.  Om arrangören inte ansökt om stöd enligt denna förordning ska  även de uppgifter som krävs för att bedöma om arrangören varit  berättigad till stöd ingå i underleverantörens ansökan.
18 §
Den som ansöker om stöd ska på begäran av Skatteverket  inom den tid som myndigheten bestämmer lämna de ytterligare  handlingar eller de uppgifter som behövs för prövningen. Om  sökanden inte följer en begäran, får ansökan prövas i  befintligt skick.
Förhandsbesked
19 §
En arrangör som planerar att genomföra ett evenemang  under perioden den 1 september 2021 till och med den 30 juni 
2022 kan ansöka om att få ett förhandsbesked från  Skatteverket. Skatteverket ska därvid pröva om evenemanget  uppfyller kraven enligt 5 §, 7 § andra stycket 1-4 och om  arrangören uppfyller kravet enligt 9 § första stycket 1.
En underleverantör till en arrangör som planerar att genomföra  ett evenemang under perioden den 1 januari 2022 till och med  den 30 juni 2022 kan ansöka om att få ett förhandsbesked från  Skatteverket. Skatteverket ska därvid pröva om evenemanget  uppfyller kraven enligt 5 §, 7 § andra stycket 1-4 och om  underleverantören uppfyller kravet enligt 9 § första stycket 1.
Förordning (2022:141).
20 §
En ansökan om förhandsbesked ska göras elektroniskt på  ett av Skatteverket fastställt formulär.
Ansökan om förhandsbesked ska ha kommit in till Skatteverket  senast den 16 maj 2022. Förordning (2022:141).
21 §
En ansökan om förhandsbesked ska innehålla de uppgifter  som krävs för att bedöma om evenemanget uppfyller kraven  enligt 5 § och 7 § andra stycket 1-4 och om sökanden uppfyller  kravet enligt 9 § första stycket 1. Till en ansökan om  förhandsbesked ska det även bifogas en uppskattning av de  kostnader som ansökan om stöd kan komma att omfatta enligt 
15 § andra stycket 1. Förordning (2022:141).
22 §
Ett förhandsbesked är bindande i den del det avser  prövningen av om kraven enligt 5 §, 7 § andra stycket 1-4 och 
9 § första stycket 1 är uppfyllda. Förhandsbeskedet ska  innehålla uppgift om preliminärt stödbelopp baserat på den  uppskattning av kostnader som lämnats enligt 21 §.
Ett positivt förhandsbesked får beslutas senast den 30 juni 
2022. Förordning (2022:141).
23 §
En arrangör eller en underleverantör som har fått ett  positivt förhandsbesked enligt 19 § kan ansöka om stöd om  arrangören har beslutat att ställa in eller väsentligen  begränsa evenemanget. En sådan ansökan ska innehålla  förhandsbeskedet och de uppgifter som krävs enligt 15 §.  Förordning (2022:141).
Utbetalning av stöd
24 §
Stöd betalas ut av Skatteverket.
Hinder mot utbetalning
25 §
Skatteverket får besluta att stöd helt eller delvis inte  ska betalas ut om
1. mottagaren genom oriktiga uppgifter eller på annat sätt har  orsakat att stödet har bestämts felaktigt eller med för högt  belopp, eller
2. stödet av någon annan orsak har bestämts felaktigt eller  med för högt belopp och mottagaren skäligen borde ha insett  detta.
Uppföljning av utbetalt stöd
26 §
Skatteverket ansvarar för uppföljning av stöd som har  betalats ut enligt denna förordning.
En stödmottagare ska på Skatteverkets begäran lämna de  uppgifter som behövs för uppföljning av det stöd som har  betalats ut.
Återbetalning av stöd
27 §
En stödmottagare är återbetalningsskyldig om det finns  grund för det enligt 25 §.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslut om återkrav enligt 28 § har fattats  och efter en räntesats som vid varje tidpunkt överstiger  statens utlåningsränta med två procentenheter.
Återkrav av stöd
28 §
Om en stödmottagare är återbetalningsskyldig enligt 27 §,  får Skatteverket besluta att helt eller delvis kräva tillbaka  stödet med ränta. Kravet eller räntan får sättas ned helt  eller delvis om det finns särskilda skäl.
Offentliggörande, rapportering och registerföring
29 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Rätt att meddela föreskrifter
30 §
Skatteverket får meddela föreskrifter om verkställigheten  av denna förordning.
Överklagande
31 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut om att inte bevilja ett förhandsbesked eller att helt  eller delvis inte bevilja eller betala ut stöd får dock inte  överklagas.
Övergångsbestämmelser
2021:816
1. Denna förordning träder i kraft den 10 augusti 2021.
2. Förordningen upphör att gälla den 30 juni 2022.
Förordning (2021:1239).
3. Den upphävda förordningen gäller dock fortfarande i ärenden  där ansökan om stöd eller förhandsbesked har kommit in till  Skatteverket senast den 16 maj 2022. Förordning (2022:141).
2022:141
1. Denna förordning träder i kraft den 8 mars 2022.
2. För evenemang som genomförts eller skulle ha genomförts  under tiden från och med den 1 juni 2021 till och med den 
31 december 2021 gäller 11 § i den äldre lydelsen. Om  evenemanget är en serie gäller 11 § i den äldre lydelsen för  den del av serien som genomförts eller skulle ha genomförts  före den 1 januari 2022.
2022:274
1. Denna förordning träder i kraft den 3 maj 2022.
2. Förordningen tillämpas dock för tid från och med den 
1 april 2022.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.