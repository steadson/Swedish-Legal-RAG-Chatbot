Title: Lag (1994:1512) om avtalsvillkor i konsumentförhållanden
SFS Number: Svensk författningssamling 1994:1512
URL: https://www.riksdagen.se/sv/dokument-och-lagar/dokument/svensk-forfattningssamling/lag-19941512-om-avtalsvillkor-i_sfs-1994-1512/
Source Link: http://rkrattsbaser.gov.se/sfst?bet=1994:1512
Amendment Register Link: http://rkrattsbaser.gov.se/sfsr?bet=1994:1512
Ministry/Authority: Justitiedepartementet L2
Issued: 1994-12-15
Metadata: {"Utfärdad": "1994-12-15", "Ändrad": "t.o.m. SFS 2022:653"}

==================================================

Lag (1994:1512) om avtalsvillkor i konsumentförhållanden
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1994:1512
Departement/myndighet
:   
Justitiedepartementet L2
Utfärdad
:   
1994-12-15
Ändrad
:   
t.o.m. SFS 2022:653
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag gäller avtalsvillkor som näringsidkare använder när de erbjuder varor, tjänster eller andra nyttigheter till konsumenter.
Lagen gäller också avtalsvillkor som näringsidkare använder när de förmedlar sådana erbjudanden från en näringsidkare eller någon annan.
1 a §
Bestämmelserna i 3-9 b §§ denna lag tillämpas också när  Konsumentombudsmannen fullgör sina skyldigheter som behörig  myndighet enligt Europaparlamentets och rådets förordning (EU) 
2017/2394 av den 12 december 2017 om samarbete mellan de  nationella myndigheter som har tillsynsansvar för  konsumentskyddslagstiftningen och om upphävande av förordning 
(EG) nr 2006/2004.
Lag (2020:339)
.
2 §
I lagen avses med
konsument: en fysisk person som handlar huvudsakligen för ändamål som faller utanför näringsverksamhet,
näringsidkare: en fysisk eller juridisk person som handlar för ändamål som har samband med hans näringsverksamhet, oavsett om den är offentlig eller privat.
Marknadsrättsliga bestämmelser
3 §
Om ett avtalsvillkor som avses i 1 § med hänsyn till pris  och övriga omständigheter är oskäligt mot konsumenten, får  Patent- och marknadsdomstolen förbjuda näringsidkaren att i  framtiden i liknande fall använda samma eller väsentligen  samma villkor, om förbudet är motiverat från allmän synpunkt  eller annars ligger i konsumenternas eller konkurrenternas  intresse.
Ett förbud får meddelas även anställda hos näringsidkaren och  andra som handlar på näringsidkarens vägnar.
En sammanslutning av näringsidkare som använder eller  rekommenderar användning av ett oskäligt avtalsvillkor får  förbjudas att i framtiden använda eller rekommendera  villkoret.
Ett förbud ska förenas med vite, om inte detta av särskilda  skäl är obehövligt.
Lag (2016:211)
.
3 a §
Vid tillämpning av 3 § ska ett avtalsvillkor anses oskäligt om det innebär att konsumenten är hänvisad till att använda ett telefonnummer med förhöjd taxa för att ta kontakt med näringsidkaren per telefon med anledning av ett mellan dem ingånget avtal.
Lag (2014:13)
.
3 b §
Om en näringsidkare vid försäljning på internet använder  ett oskäligt avtalsvillkor och inga andra effektiva medel är  tillgängliga, får Konsumentombudsmannen förelägga  näringsidkaren, en värdtjänstleverantör eller en  internetleverantör att upprätta ett varningsmeddelande som  tydligt visas i samband med besök på webbplatsen.
Ett föreläggande som avses i första stycket får bara meddelas  om
1. överträdelsens allvar motiverar det och det är motiverat  från allmän synpunkt eller annars ligger i konsumenternas  intresse, och
2. webbplatsen inte omfattas av tryckfrihetsförordningens  eller yttrandefrihetsgrundlagens skydd.
Varningsmeddelandet ska ange i vilket avseende avtalsvillkoret  är oskäligt och i övrigt vara utformat på ändamålsenligt sätt.
Ett föreläggande ska förenas med vite, om det inte av  särskilda skäl är obehövligt.
Lag (2020:339)
.
3 c §
När ändrade förhållanden föranleder det, ska  Konsumentombudsmannen besluta att en skyldighet att upprätta  ett varningsmeddelande inte längre ska gälla.
Lag (2020:339)
.
3 d §
Konsumentombudsmannen får bestämma att ett beslut om  varningsmeddelande ska gälla omedelbart.
Lag (2020:339)
.
4 §
En ansökan om förbud får göras av Konsumentombudsmannen.  Om Konsumentombudsmannen för ett visst fall beslutar att inte  göra någon ansökan, får ansökan göras av en sammanslutning av  näringsidkare, konsumenter eller löntagare.
Lag (2016:211)
.
4 a §
Om en sammanslutning av näringsidkare gör sannolikt att  utgången i målet kan ha betydande intresse för medlemmarna i  sammanslutningen får domstolen efter ansökan av  sammanslutningen tillåta att den, vid sidan av en enskild  part, medverkar i förfarandet och i samband med det åberopar  bevisning.
En ansökan om medverkan ska vara skriftlig och innehålla de  skäl som den grundas på.
Parterna ska beredas tillfälle att yttra sig över ansökan.  Ansökan får inte bifallas om parten på den sidan som ansökan  om medverkan avser motsätter sig detta.
Lag (2016:211)
.
4 b §
Konsumentombudsmannen ska kallas till förhandling i mål  enligt denna lag, även om han eller hon inte är sökande.
Lag (2016:211)
.
5 §
Ett beslut i fråga om förbud hindrar inte att samma fråga prövas på nytt, om det motiveras av ändrade förhållanden eller något annat särskilt skäl.
6 §
Om det finns särskilda skäl, får domstolen meddela förbud  även för tiden till dess att det finns ett slutligt beslut.
Lag (2016:794)
.
7 §
En fråga om förbud får i fall som inte är av större vikt  prövas av Konsumentombudsmannen.
Konsumentombudsmannen får bestämma att ett beslut om förbud  ska gälla omedelbart.
Lag (2016:794)
.
8 §
Konsumentombudsmannen får förelägga var och en att yttra  sig, lämna upplysningar och tillhandahålla de handlingar som  behövs i ett ärende enligt denna lag.
Lag (2020:339)
.
8 a §
Om det behövs för tillsynen i ett ärende där ett förbud  enligt 3 eller 7 § eller ett föreläggande enligt 3 b § kan  antas komma i fråga, får Konsumentombudsmannen förelägga  näringsidkaren att hålla de lokaler eller motsvarande utrymmen  där näringsverksamheten utövas tillgängliga för inspektion.
I samband med inspektionen får Konsumentombudsmannen ta del av  de handlingar som behövs för tillsynen och begära nödvändiga  upplysningar på platsen.
Lag (2020:339)
.
8 b §
Ett föreläggande enligt 8 eller 8 a § får förenas med  vite.
Lag (2020:339)
.
8 c §
Konsumentombudsmannen får bestämma att ett föreläggande  enligt 8 eller 8 a § ska gälla omedelbart.
Lag (2020:339)
.
8 d §
Om det är nödvändigt för tillsynen enligt denna lag, får  Konsumentombudsmannen köpa varor, tjänster eller andra  nyttigheter under dold identitet (testköp).
Näringsidkaren ska underrättas om testköpet så snart det kan  ske utan att åtgärden förlorar sin betydelse.
Om det inte är oskäligt, får Konsumentombudsmannen besluta att  näringsidkaren ska ersätta ombudsmannen för vad som har  betalats vid testköpet. Konsumentombudsmannen ska i så fall  erbjuda näringsidkaren att ta tillbaka det som köpts.
Lag (2020:339)
.
8 e §
Konsumentombudsmannens beslut enligt 3 b, 3 c, 7, 8 och 
8 a §§ får överklagas till Patent- och marknadsdomstolen.  Detsamma gäller beslut om ersättning enligt 8 d § tredje  stycket.
Lag (2020:339)
.
9 §
En talan om utdömande av vite förs vid Patent- och  marknadsdomstolen av Konsumentombudsmannen. Om vite har  förelagts på talan av någon annan får talan om utdömande  föras även av honom eller henne.
Lag (2016:211)
.
9 a §
Delgivning av domar och beslut av domstol som  innefattar ett vitesföreläggande får ske enligt 34-37 §§  delgivningslagen (2010:1932) endast om det med beaktande av  vad som har framkommit i det enskilda delgivningsärendet  eller vid andra delgivningsförsök med delgivningsmottagaren  finns anledning att anta att han eller hon har avvikit eller  på annat sätt håller sig undan.
Lag (2016:211)
.
9 b §
Bestämmelsen i 18 kap. 16 § rättegångsbalken ska inte  tillämpas i mål enligt 3 §. I sådana mål får domstolen  bestämma att vardera parten ska svara för sina  rättegångskostnader.
I ärenden som avser överklagande av Konsumentombudsmannens  beslut om förbud tillämpas i fråga om rättegångskostnader 31  kap. rättegångsbalken.
Lag (2016:794)
.
9 c §
Patent- och marknadsdomstolen ska på talan av  Konsumentombudsmannen besluta att en näringsidkare ska betala  en sanktionsavgift, om näringsidkaren eller någon som handlar  på näringsidkarens vägnar uppsåtligen eller av oaktsamhet har  använt ett sådant avtalsvillkor som
- anges i 3 a §, eller
- näringsidkaren har förbjudits att använda enligt 3 § genom  ett avgörande som har fått laga kraft.
Om Konsumentombudsmannen för ett visst fall beslutar att inte  föra talan om sanktionsavgift, får en sammanslutning av  näringsidkare väcka en sådan talan.
Lag (2022:653)
.
9 d §
Talan om att påföra en sanktionsavgift för en  överträdelse får inte tas upp till prövning, om överträdelsen  omfattas av ett förbud som har förenats med vite enligt denna  lag och talan om utdömande av vitet har väckts.
Lag (2022:653)
.
9 e §
Sanktionsavgiften ska fastställas till lägst tio tusen  kronor och högst fyra procent av näringsidkarens omsättning  räkenskapsåret innan överträdelsen upphörde eller när  näringsidkaren delgavs stämningsansökan, om den inte har  upphört dessförinnan.
Om överträdelsen har inträffat under näringsidkarens första  verksamhetsår eller om uppgifter om årsomsättningen annars  saknas eller är bristfälliga, får årsomsättningen uppskattas  av domstolen. Avgiften får i ett sådant fall fastställas till  ett belopp i kronor motsvarande högst två miljoner euro.
Lag (2022:653)
.
9 f §
När sanktionsavgiften fastställs ska domstolen ta hänsyn  till
1. överträdelsens allvar med beaktande särskilt av dess art,  varaktighet och omfattning,
2. åtgärder som näringsidkaren har vidtagit för att lindra  eller avhjälpa den skada som en konsument har lidit,
3. tidigare överträdelser som näringsidkaren har gjort sig  skyldig till,
4. i den utsträckning det framgår, den vinst som  näringsidkaren har gjort eller förlust som undvikits genom  överträdelsen,
5. i gränsöverskridande fall, sanktioner som har påförts  näringsidkaren för samma överträdelse i andra medlemsstater i  Europeiska unionen, ifall information om sådana sanktioner  finns tillgänglig via den mekanism som inrättats genom  Europaparlamentets och rådets förordning (EU) 2017/2394 av den 
12 december 2017 om samarbete mellan de nationella myndigheter  som har tillsynsansvar för konsumentskyddslagstiftningen och  om upphävande av förordning (EG) nr 2006/2004, och
6. försvårande eller förmildrande omständigheter utöver dem i 
1-5.
Om överträdelsen med hänsyn till särskilt överträdelsens art,  varaktighet och omfattning är mindre allvarlig eller om det  finns synnerliga skäl för det, får domstolen bestämma en lägre  avgift än vad som föreskrivs i 9 e § eller besluta att en  avgift inte ska tas ut.
Lag (2022:653)
.
9 g §
Sanktionsavgiften tillfaller staten och ska betalas till  Kammarkollegiet inom trettio dagar efter det att domen har  fått laga kraft eller den längre tid som anges i domen.
Om avgiften inte betalas i tid ska Kammarkollegiet lämna den  obetalda avgiften för indrivning. Bestämmelser om indrivning  finns i lagen (1993:891) om indrivning av statliga fordringar  m.m.
Lag (2022:653)
.
9 h §
En sanktionsavgift får dömas ut bara om stämningsansökan  har delgetts näringsidkaren inom fem år från det att  överträdelsen upphörde.
En sanktionsavgift faller bort om domen inte har kunnat  verkställas inom fem år från det att den fick laga kraft.
Lag (2022:653)
.
9 i §
För att säkerställa betalningen av ett anspråk på  sanktionsavgift får domstolen besluta om kvarstad. I ett  sådant fall tillämpas bestämmelserna i 15 kap.  rättegångsbalken.
Lag (2022:653)
.
Civilrättsliga bestämmelser
10 §
Om innebörden av ett avtalsvillkor som inte har varit föremål för individuell förhandling är oklar, skall vid en tvist mellan en näringsidkare och en konsument villkoret tolkas till konsumentens förmån.
11 §
För avtalsvillkor som inte har varit föremål för individuell förhandling gäller 36 § första stycket lagen (1915:218) om avtal och andra rättshandlingar på förmögenhetsrättens område med följande begränsningar.
Omständigheter som inträffat efter det att avtalet ingåtts får inte beaktas till konsumentens nackdel på så sätt att ett avtalsvillkor som annars vore att anse som oskäligt inte kan åsidosättas eller jämkas.
Jämkas ett avtalsvillkor eller lämnas det utan avseende, skall, om villkoret strider mot god sed och medför en betydande obalans till konsumentens nackdel, avtalet gälla utan andra ändringar, om konsumenten begär det och om avtalet kan bestå med i övrigt oförändrat innehåll.
12 §
Om inte annat visas, anses ett avtalsvillkor inte ha varit föremål för individuell förhandling.
13 §
Ett avtalsvillkor som innebär att konsumenten ska betala  mer för en vara, tjänst eller annan nyttighet än det som i  avtalet anges vara priset för nyttigheten är utan verkan mot  konsumenten, om denne inte uttryckligen har godkänt villkoret.
En konsument som har betalat enligt ett avtalsvillkor som är  utan verkan enligt första stycket har rätt att få tillbaka det  som har betalats.
Lag (2020:168)
.
14 §
Ett avtalsvillkor som anger att lagen i ett land utanför Europeiska ekonomiska samarbetsområdet skall tillämpas på avtalet gäller inte i fråga om regler om oskäliga avtalsvillkor, om den lag som gäller med bortseende från villkoret är lagen i ett land inom Europeiska ekonomiska samarbetsområdet och den lagen ger konsumenten ett bättre skydd mot oskäliga avtalsvillkor.
Lag (2014:13)
.
Övergångsbestämmelser
1994:1512
1. Denna lag träder i kraft den 1 januari 1995, då lagen (1971:112)
om avtalsvillkor i konsumentförhållanden upphör att gälla.
2. De nya bestämmelserna tillämpas även på rättshandlingar som har företagits före ikraftträdandet. Vad som föreskrivs i 10 § gäller dock inte beträffande avtal som har ingåtts före ikraftträdandet.
3. Mål som vid ikraftträdandet är anhängigt vid domstol prövas enligt äldre bestämmelser.
2014:13
1. Denna lag träder i kraft den 13 juni 2014.
2. Bestämmelsen i 13 § gäller endast för avtal som har ingåtts efter ikraftträdandet.
2016:211
1. Denna lag träder i kraft den 1 september 2016.
2. Mål och ärenden som har inletts i tingsrätt eller hovrätt  före ikraftträdandet ska överlämnas till Patent- och  marknadsdomstolen respektive Patent- och  marknadsöverdomstolen.
3. Om huvudförhandling har inletts före ikraftträdandet ska  handläggningen i tingsrätten eller hovrätten dock slutföras  enligt äldre bestämmelser.
2016:794
1. Denna lag träder i kraft den 1 oktober 2016.
2. För användning av avtalsvillkor som har skett före  ikraftträdandet gäller äldre föreskrifter.
2022:653
1. Denna lag träder i kraft den 1 september 2022.
2. De nya bestämmelserna tillämpas inte på avtalsvillkor som  har använts före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.