Title: Förordning (2022:1467) om statligt stöd till regionala investeringar
SFS Number: Svensk författningssamling 2022:1467
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20221467-om-statligt-stod-till_sfs-2022-1467/
Source Link: http://rkrattsbaser.gov.se/sfst?bet=2022:1467
Amendment Register Link: http://rkrattsbaser.gov.se/sfsr?bet=2022:1467
Ministry/Authority: Landsbygds- och infrastrukturdepartementet RSL
Issued: 2022-11-17
Metadata: {"Utfärdad": "2022-11-17", "Ändrad": "t.o.m. SFS 2024:450"}

==================================================

Förordning (2022:1467) om statligt stöd till regionala investeringar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:1467
Departement/myndighet
:   
Landsbygds- och infrastrukturdepartementet RSL
Utfärdad
:   
2022-11-17
Ändrad
:   
t.o.m. SFS 2024:450
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna förordning innehåller bestämmelser om statligt stöd  till företag.
Syftet med stödet är att främja en hållbar tillväxt och stärka  konkurrenskraften i företag och därmed främja en hållbar  regional utveckling.
2 §
Stöd lämnas i form av bidrag om inte annat följer av denna  förordning. Stöd lämnas i mån av medel.
3 §
Inom ramen för den regionala utvecklingspolitiken får stöd  enligt denna förordning lämnas av Tillväxtverket.
Stöd får även lämnas av de regioner som beviljats tilldelning  av statliga medel.
4 §
Denna förordning är meddelad med stöd av 8 kap. 7 §  regeringsformen.
I lagen (2010:630) om regionalt utvecklingsansvar finns  bestämmelser om att regioner och Gotlands kommun ska besluta  om användningen av vissa statliga medel för regionalt  utvecklingsarbete.
Det som sägs i denna förordning om regioner gäller också för  Gotlands kommun. Förordning (2024:450).
5 §
Ord och uttryck som används i denna förordning har samma  betydelse som i
- kommissionens förordning (EU) nr 651/2014 av den 17 juni 
2014 genom vilken vissa kategorier av stöd förklaras förenliga  med den inre marknaden enligt artiklarna 107 och 108 i  fördraget, och
- kommissionens förordning (EU) 2023/2831 av den 13 december 
2023 om tillämpningen av artiklarna 107 och 108 i fördraget om  Europeiska unionens funktionssätt på stöd av mindre betydelse.
Förordning (2024:450).
6 §
Med stödområde 1, stödområde 2 respektive stödområde 3  avses i denna förordning vissa kommuner eller delar av  kommuner som närmare framgår av förordningen (1999:1382) om  stödområden för vissa regionala företagsstöd.
Stödområde 1, stödområde 2 och stödområde 3 ska, om de ingår i  den godkända regionalstödskartan för den aktuella perioden,  anses vara stödområden i den mening som avses i artikel 2.27 i  förordning (EU) nr 651/2014 med tillämpning av artikel 107.3 c  i fördraget om Europeiska unionens funktionssätt.
7 §
Med glesbygd avses i denna förordning stora sammanhängande  områden med gles bebyggelse och långa avstånd till större  orter, syssel-sättning och service.
Med skärgård avses i denna förordning öar längs kusterna  liksom angränsande fastlandsområden och öar i större insjöar  där förhållandena i övrigt kan jämföras med skärgården.
Länsstyrelsen får, efter att ha gett Tillväxtverket och  angränsande länsstyrelser tillfälle att yttra sig, meddela  föreskrifter om vilka områden inom ett län som enligt denna  förordning ska anses som glesbygd.
Förutsättningar för stöd
8 §
Stöd till företag får endast lämnas under förutsättning  att
1. ansökan om stöd har lämnats in innan åtgärden har  påbörjats,
2. löner och andra anställningsförmåner hos företaget följer  av kollektivavtal eller är likvärdiga med löner och andra  anställningsförmåner enligt kollektivavtal inom branschen, och
3. de särskilda förutsättningarna för stödet enligt 9-26 §§ är  uppfyllda.
Stöd för tilläggsinvesteringar eller ökade kostnader som har  uppkommit sedan åtgärden påbörjades får lämnas endast om det  finns synnerliga skäl.
Stöd enligt 13 och 20 §§ får lämnas trots att  förutsättningarna enligt 8 § 1 inte är uppfyllda.
Regionalt investeringsstöd
9 §
Stöd i form av regionalt investeringsstöd får lämnas i  enlighet med kapitel I och artikel 13 och artikel 14.1-14.16 i  förordning (EU) nr 651/2014, med de begränsningar som följer  av 10 och 11 §§. Förordning (2023:779).
10 §
Regionalt investeringsstöd får lämnas i stödområde 1,  stödområde 2 och stödområde 3 med följande stödnivåer:
- I stödområde 1 får regionalt investeringsstöd lämnas med  högst 40 procent för små företag, med högst 30 procent för  medelstora företag och med högst 20 procent för stora företag.
- I stödområde 2 får regionalt investeringsstöd lämnas med  högst 35 procent för små företag, med högst 25 procent för  medelstora företag och med högst 15 procent för stora företag.
- I stödområde 3 får regionalt investeringsstöd lämnas med  högst 30 procent för små företag, med högst 20 procent för  medelstora företag och med högst 10 procent för stora företag.
Trots första stycket ska de högsta tillåtna stödnivåerna för  stora företag tillämpas även på små och medelstora företag i  fråga om stöd till stora investeringsprojekt.
11 §
Regionalt investeringsstöd får lämnas för verksamhet som  bedöms
1. få betydelse för näringslivets utveckling i regionen eller  annars ha särskild betydelse för den regionala utvecklingen,  och
2. kunna uppnå lönsamhet och en varaktig sysselsättning för de  anställda.
Investeringsstöd till små och medelstora företag
12 §
Stöd i form av investeringsstöd till små och medelstora  företag får lämnas i enlighet med kapitel I och artikel 17 i  förordning (EU) nr 651/2014.
Stöd får endast lämnas för verksamhet som bedöms kunna uppnå  lönsamhet och en varaktig sysselsättning för de anställda.
Stöd till nystartade företag
13 §
Stöd till nystartade företag får lämnas i enlighet med  kapitel I och artikel 22 i förordning (EU) nr 651/2014, med de  begränsningar som följer av 14 och 15 §§.
14 §
Stöd till nystartade företag får endast lämnas till små  företag som är innovativa företag.
Med innovativa företag avses i denna bestämmelse företag som  kan visa att det inom överskådlig framtid kommer att utveckla  produkter, tjänster eller processer som är nyskapande eller  väsentligt förbättrade på marknaden.
15 §
Stöd till nystartade företag får inte lämnas i form av  investeringar i eget kapital.
Bestämmelserna om höjda stödnivåer för företag etablerade i  stödområden i artikel 22.3 i förordning (EU) nr 651/2014 är  inte tillämpliga.
Investeringsstöd till forskningsinfrastruktur
16 §
Stöd i form av investeringsstöd till  forskningsinfrastruktur får lämnas i enlighet med kapitel I  och artikel 26 i förordning (EU) nr 651/2014.
Investeringsstöd till testnings- och experimentinfrastruktur
16 a §
Stöd i form av investeringsstöd till testnings- och  experimentinfrastruktur får lämnas i enlighet med kapitel I  och artikel 26a i förordning (EU) nr 651/2014.
Förordning (2023:779).
Investeringsstöd till laddnings- eller tankningsinfrastruktur
16 b §
Stöd i form av investeringsstöd till laddnings- eller  tankningsinfrastruktur får lämnas i enlighet med kapitel I och  artikel 36a i förordning (EU) nr 651/2014.  Förordning (2023:779).
Investeringsstöd till andra energieffektivitetsåtgärder än i  byggnader
17 §
Stöd i form av investeringsstöd till andra  energieffektivitetsåtgärder än i byggnader får lämnas i  enlighet med kapitel I och artikel 38.1-38.5 och 38.7-38.8 i  förordning (EU) nr 651/2014. Förordning (2023:779).
Investeringsstöd till energieffektivitetsåtgärder i byggnader
17 a §
Stöd i form av investeringsstöd till  energieffektivitetsåtgärder i byggnader får lämnas i enlighet  med kapitel I och artikel 38a i förordning (EU) nr 651/2014.
Förordning (2023:779).
Investeringsstöd till resurseffektivitet och till att stödja  övergången till en cirkulär ekonomi
18 §
Stöd i form av investeringsstöd till resurseffektivitet  och till att stödja övergången till en cirkulär ekonomi får  lämnas i enlighet med kapitel I och artikel 47.1-47.8 och 
47.10 i förordning (EU) nr 651/2014. Förordning (2023:779).
Stöd till fasta bredbandsnät
19 §
Stöd till fasta bredbandsnät för utbyggnad av accessnät  får lämnas i enlighet med kapitel I och artikel 52 i  förordning (EU) nr 651/2014 och endast genom medfinansiering  inom programmet för Europeiska regionala utvecklingsfonden för  Övre Norrland 2021-2027 enligt förordningen (2022:1379) om  förvaltning av program för vissa EU-fonder.
Stöd får lämnas med högst 60 procent av de stödberättigande  kostnaderna. Förordning (2023:779).
Stöd till backhaulnät
19 a §
Stöd till backhaulnät får lämnas i enlighet med kapitel  I och artikel 52d i förordning (EU) nr 651/2014.
Stöd får lämnas med högst 50 procent av de stödberättigande  kostnaderna.
Stöd får lämnas med högst 60 procent av de stödberättigande  kostnaderna, om medfinansiering lämnas till en åtgärd enligt  första stycket inom programmet för Europeiska regionala  utvecklingsfonden för Mellersta Norrland 2021-2027 och  programmet för Europeiska regionala utvecklingsfonden för Övre  Norrland 2021-2027 enligt förordningen (2022:1379) om  förvaltning av program för vissa EU-fonder.  Förordning (2023:779).
Stöd till kultur och bevarande av kulturarvet
20 §
Stöd till kultur och bevarande av kulturarvet får lämnas  i enlighet med kapitel I och artikel 53.1-3a, 53.4, 53.6 och 
53.8 i förordning (EU) nr 651/2014.
Stöd till idrottsinfrastruktur och multifunktionell  rekreationsinfrastruktur
21 §
Stöd till idrottsinfrastruktur och multifunktionell  rekreationsinfrastruktur får lämnas i enlighet med kapitel I  och artikel 55.1-7a, 55.8, 55.10 och 55.12 i förordning (EU)  nr 651/2014.
Investeringsstöd till lokal infrastruktur
22 §
Stöd i form av investeringsstöd till lokal infrastruktur  får lämnas i enlighet med kapitel I och artikel 56 i  förordning (EU) nr 651/2014.
Trots första stycket får investeringsstöd inte lämnas till  forskningsinfrastruktur eller bredbandsinfrastruktur.
Särskilt investeringsstöd till små och medelstora företag
23 §
Stöd i form av investeringsstöd till små och medelstora  företag får lämnas i enlighet med förordning (EU) 2023/2831,  med de begränsningar som följer av 24-26 §§.  Förordning (2024:450).
24 §
Investeringsstöd till små och medelstora företag får  endast lämnas för investeringar i
1. byggnader eller anläggningar som är avsedda för  stadigvarande bruk,
2. maskiner eller andra inventarier, dock inte fordon, och
3. båtar som är nödvändiga för drift av företag i skärgård.
Stöd får även lämnas för andra nödvändiga kostnader som har  ett direkt samband med den investering som avses i första  stycket. Stöd för andra nödvändiga kostnader får lämnas med  ett belopp som motsvarar högst 30 procent av det totala  stödbeloppet.
Stödet får endast lämnas för verksamhet som bedöms kunna uppnå  lönsamhet och en varaktig sysselsättning för de anställda.
25 §
Investeringsstöd till små och medelstora företag får inte  lämnas till ett företag som har skulder för svenska skatter  eller avgifter hos Kronofogdemyndigheten eller som är i  likvidation eller försatt i konkurs.
26 §
Investeringsstöd till små och medelstora företag får  lämnas med högst ett belopp som motsvarar
- 50 procent av de kostnader som godkänts för investeringen om  investeringen sker i glesbygd,
- 35 procent av de kostnader som godkänts för investeringen om  investeringen sker utanför glesbygd men inom stödområde 1,  stödområde 2 eller stödområde 3, eller
- 25 procent av de kostnader som godkänts för investeringen om  investeringen sker utanför glesbygd eller stödområden.
Stödets storlek
27 §
Stöd som lämnas får inte vara större än vad som behövs  med hänsyn till övriga finansieringsmöjligheter och andra  omständigheter för att den åtgärd som stödet avser ska kunna  genomföras.
Handläggning av stödärenden
28 §
Regionerna prövar frågor om stöd enligt 9, 12, 13 och 
16-23 §§.
Trots första stycket ska frågor om stöd enligt 9 § prövas av  Tillväxtverket om
1. den totala investeringskostnaden som ligger till grund för  ansökan överstiger 25 miljoner kronor,
2. ansökan avser en åtgärd som innebär att en verksamhet  flyttas från ett län till ett annat, eller
3. ansökan avser stöd till tilläggsinvesteringar eller till  ökade kostnader som har uppkommit sedan åtgärden påbörjades.
Tillväxtverket ska ge regionen, eller i tillämpliga fall  regionerna, tillfälle att yttra sig innan ett beslut om stöd  enligt andra stycket fattas, om det inte är uppenbart  obehövligt.
29 §
En ansökan om stöd ska ges in till den myndighet som  ansvarar för utlysningen.
Ansökan ska vara skriftlig och undertecknad av sökanden.  Ansökan ska innehålla en beskrivning av den åtgärd som stödet  avser, uppgifter om annat stöd som företaget tidigare ansökt  om eller beviljats och som avser samma stödberättigande  kostnader som det stöd som omfattas av ansökan samt de övriga  uppgifter som behövs för prövningen av ansökan.
30 §
En ansökan som avser stöd som lämnas i enlighet med  förordning (EU) 2023/2831 ska innehålla en redogörelse för  allt annat stöd av mindre betydelse som företaget beviljats  under den senaste treårsperioden. Förordning (2024:450).
31 §
Stödgivaren ska prioritera mellan inkomna ansökningar som  uppfyller förutsättningarna för stöd och ge företräde till de  ansökningar som bedöms ha bäst förutsättningar att uppfylla  det syfte med stödet som anges i 1 § andra stycket.
32 §
Om ansökan avser stöd som lämnas i enlighet med  förordning (EU) 2023/2831 ska stödgivaren innan den beviljar  stöd genomföra den kontroll och lämna de upplysningar till  sökanden som följer av artiklarna 6.4 och 7.4 i förordning 
(EU) 2023/2831. Förordning (2024:450).
33 §
Om uppgifter om ett stöd till ett företag ska  offentliggöras enligt artikel 9 i förordning (EU) nr 651/2014,  får stödet endast beviljas om företaget samtycker till  offentliggörandet.
Beslut om stöd
34 §
Ett beslut om stöd ska innehålla uppgifter om den åtgärd  som företaget ska genomföra.
35 §
Ett beslut om stöd enligt 9 eller 18 § ska förenas med  villkor om att stödmottagaren inte ansöker om stöd för  åtgärden inom det nationella programmet för Fonden för en  rättvis omställning 2021-2027.
Ett beslut om stöd enligt 16, 19 eller 19 a §§ ska, i  tillämpliga fall, förenas med villkor om sådan övervakning och  återbetalning eller återvinning som avses i artikel 26.7,  artikel 52.10 respektive artikel 52d.9 i förordning (EU) nr 
651/2014.
Ett beslut får förenas med de ytterligare villkor som krävs  för att syftet med stödet ska tillgodoses. Villkoren ska  framgå av beslutet. Förordning (2023:779).
Säkerhet
36 §
Stödgivaren ska vid beslut om stöd enligt 9 § pröva om  säkerhet ska ställas för de återkrav som stödmottagaren genom  beslut enligt 47 §, 48 § första stycket 2 eller 49 § första  stycket 2 kan bli skyldig att betala.
Vid prövningen enligt första stycket ska hänsyn tas till  stödets storlek, stödmottagarens ekonomiska ställning och  övriga omständigheter.
37 §
Säkerheten ska, om det inte finns särskilda skäl, bestå  av full eller begränsad borgen. Säkerheten ska ställas av den  som, direkt eller indirekt, har ett väsentligt inflytande över  företaget.
Säkerheten ska ställas för fem år eller för den tid som anges  i stödbeslutet enligt 45 § andra stycket.
Utbetalning av stöd
38 §
Stödet betalas ut allteftersom stödmottagaren redovisar  genomförda åtgärder.
39 §
Ett stöd enligt 9, 12, 13 och 16-22 §§ får inte betalas  ut till ett företag som är föremål för betalningskrav på grund  av ett beslut av Europeiska kommissionen som förklarar ett  stöd beviljat av en svensk stödgivare olagligt och oförenligt  med den inre marknaden.
40 §
Om stödgivaren har beslutat att säkerhet ska ställas får  stöd enligt 9 § inte betalas ut förrän stödmottagaren har  ställt säkerhet enligt 37 §.
41 §
Stödgivaren ska besluta att ett stöd helt eller delvis  inte ska betalas ut om
1. den som har ansökt om stöd genom att lämna oriktiga  uppgifter eller på något annat sätt har förorsakat att stödet  beviljats felaktigt eller med för högt belopp,
2. stödet av något annat skäl har beviljats felaktigt eller  med för högt belopp och mottagaren skäligen borde ha insett  detta,
3. stödet inte har utnyttjats eller använts eller det finns  anledning att anta att stödet inte kommer att utnyttjas eller  användas för det ändamål som det har beviljats för, eller
4. villkoren för stödet inte har följts.
Uppföljning och utvärdering
42 §
Stödgivaren ansvarar för uppföljning av stöd som betalats  ut enligt denna förordning.
En stödmottagare ska på stödgivarens begäran lämna de  uppgifter som behövs för uppföljning av den åtgärd som stöd  har lämnats för.
43 §
Den som tagit emot stöd enligt 9 § ska utöver vad som  följer av 42 § skriftligen underrätta stödgivaren, om
1. verksamheten läggs ned helt eller delvis,
2. den ställda säkerheten försämras, eller
3. beslut om åtgärder fattas som medför en direkt eller  indirekt ändring i äganderätten till det företag som har  beviljats stödet.
Skyldigheten att underrätta stödgivaren gäller från första  utbetalningen av stödet och därefter i fem år från det att  stödet slutligt har betalats ut eller under den tid som anges  i stödbeslutet enligt 45 § andra stycket.
Återbetalning och återkrav
44 §
En stödmottagare är återbetalningsskyldig om det finns  någon grund för det enligt 41 §.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslutet om återkrav enligt 47 § har  fattats och efter en räntesats som vid varje tidpunkt  överstiger statens utlåningsränta med två procentenheter.
45 §
Den som tagit emot stöd enligt 9 § är, utöver vad som  följer av 44 §, helt eller delvis återbetalningsskyldig om
1. någon väsentlig del av verksamheten läggs ned,
2. den ställda säkerheten väsentligen försämras, eller
3. beslut om åtgärder fattas som medför en väsentlig direkt  eller indirekt ändring i äganderätten till det företag som har  beviljats stödet.
Återbetalningsskyldigheten gäller i fem år från det att stödet  slutligt har betalats ut. Om det finns särskilda skäl får  stödgivaren i stödbeslutet ange att återbetalningsskyldigheten  ska gälla i högst tio år.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslutet om återkrav enligt 47 §, 48 §  första stycket 2 eller 49 § första stycket 2 har fattats och  efter en räntesats som vid varje tidpunkt överstiger statens  utlåningsränta med två procentenheter.
46 §
Stödmottagarens återbetalningsskyldighet enligt 45 §  upphör successivt under den tidsperiod som anges i 45 § andra  stycket. Stödbeloppet som stödmottagaren är  återbetalningsskyldig för minskar årligen med 30, 25, 20, 15  respektive 10 procent av det slutligt utbetalda stödbeloppet.
Om det finns särskilda skäl, får stödgivaren i stödbeslutet  ange att beloppet ska minskas på ett annat sätt.
47 §
Om en stödmottagare är återbetalningsskyldig enligt 44 §  eller 45 § första stycket 1, ska stödgivaren besluta att helt  eller delvis kräva tillbaka stödet tillsammans med ränta.  Kravet eller räntan får helt eller delvis sättas ned om det  finns särskilda skäl.
48 §
Om en stödmottagare är återbetalningsskyldig enligt 45 §  första stycket 2, ska stödgivaren ompröva frågan om stöd.  Stödgivaren får då
1. besluta om ändring av säkerheten, eller
2. besluta att helt eller delvis kräva tillbaka stödet  tillsammans med ränta.
Kravet eller räntan får helt eller delvis sättas ned om det  finns särskilda skäl.
49 §
Om en stödmottagare är återbetalningsskyldig enligt 45 §  första stycket 3, ska stödgivaren ompröva frågan om stöd.  Stödgivaren får då
1. besluta att stödet övertas på oförändrade villkor av den  nya ägaren, eller
2. besluta att helt eller delvis kräva tillbaka stödet  tillsammans med ränta.
Kravet eller räntan får helt eller delvis sättas ned om det  finns särskilda skäl.
50 §
Om stödgivaren har beslutat om återkrav eller ränta  enligt 47 §, 48 § första stycket 2 eller 49 § första stycket 2  får det belopp som ska betalas enligt beslutet räknas av mot  annan utbetalning av stöd enligt förordningen.
Avräkning får inte ske i det fall som avses i 39 §.
51 §
Tillväxtverket ska vid domstolar och myndigheter och i  övrigt föra statens talan mot stödmottagaren i fråga om  statliga medel enligt denna förordning. Tillväxtverket får  anta ackordsförslag eller på annat sätt efterge statens rätt i  enlighet med vad som framgår av förordningen (1993:1138) om  hantering av statliga fordringar.
Regionen ska underrätta och bistå Tillväxtverket när en åtgärd  från verket enligt denna bestämmelse behöver vidtas.
Offentliggörande, rapportering och registerföring
52 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
52 a §
Om stöd lämnas i enlighet med förordning (EU) 2023/2831  ska stödgivaren i tio år från det att stödet beslutades bevara  de uppgifter som behövs för att kunna fastställa att de  villkor som följer av förordningen är uppfyllda.  Förordning (2024:450).
Bemyndigande
53 §
Tillväxtverket får meddela föreskrifter om  verkställigheten av denna förordning.
Överklagande
54 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol. Andra beslut än  beslut enligt 39-41 och 47 §§, 48 § första stycket 2, 49 §  första stycket 2 och 50 § får dock inte överklagas.
Övergångsbestämmelser
2022:1467
1. Denna förordning träder i kraft den 1 januari 2023.
2. Genom förordningen upphävs förordningen (2015:211) om  statligt stöd till regionala investeringar.
3. Den upphävda förordningen gäller dock fortfarande för stöd  som har beslutats enligt den förordningen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.