Title: Förordning (2021:823) om bidrag till kommuner för att flytta fordonsvrak som skrotas
SFS Number: Svensk författningssamling 2021:823
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021823-om-bidrag-till-kommuner-for_sfs-2021-823/
Source Link: http://rkrattsbaser.gov.se/sfst?bet=2021:823
Amendment Register Link: http://rkrattsbaser.gov.se/sfsr?bet=2021:823
Ministry/Authority: Klimat- och näringslivsdepartementet
Issued: 2021-07-22
Metadata: {"Utfärdad": "2021-07-22"}

==================================================

Förordning (2021:823) om bidrag till kommuner för att flytta fordonsvrak som skrotas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:823
Departement/myndighet
:   
Klimat- och näringslivsdepartementet
Utfärdad
:   
2021-07-22
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
1 §
Denna förordning innehåller bestämmelser om bidrag till  kommuner för kostnader för att flytta fordonsvrak som skrotas.
Förordningen är meddelad med stöd av
- 8 kap. 11 § regeringsformen i fråga om 13 §, och
- 8 kap. 7 § regeringsformen i fråga om övriga bestämmelser.
2 §
I denna förordning avses med fordonsvrak detsamma som i  lagen (1982:129) om flyttning av fordon i vissa fall.
Förutsättningar för bidrag
3 §
Naturvårdsverket får, om det finns medel, ge bidrag enligt  denna förordning för kostnader som kommuner har haft i fråga  om fordonsvrak som har flyttats med stöd av lagen (1982:129)  om flyttning av fordon i vissa fall och 2 § 7 förordningen 
(1982:198) om flyttning av fordon i vissa fall. Bidrag lämnas  endast i fråga om fordonsvrak som har skrotats.
Bidragsberättigande kostnader
4 §
Bidragsberättigande kostnader är kostnaderna för att
1. transportera fordonsvrak,
2. förvara fordonsvrak i avvaktan på skrotning, och
3. skrota fordonsvrak.
Kostnaderna ska beräknas med hänsyn till de faktiska  utgifterna och i övrigt efter skälig uppskattning av kostnaden  för åtgärderna.
5 §
Bidrag får ges med högst 5 000 kronor per fordonsvrak.
Ansökan om bidrag
6 §
En ansökan om bidrag ska vara skriftlig och lämnas till  Naturvårdsverket.
7 §
En ansökan om bidrag ska innehålla uppgifter om
1. vilken kommun som ansöker om bidrag,
2. när fordonsvraket har skrotats,
3. registreringsnummer, chassinummer eller andra uppgifter som  kan identifiera fordonsvraket, och
4. de kostnader som kommunen har haft för sådana åtgärder som  avses i 4 §.
8 §
En ansökan om bidrag ska lämnas in efter det att det  aktuella fordonsvraket har skrotats.
Prövning av och beslut om bidrag
9 §
Naturvårdsverket prövar frågor om bidrag.
Naturvårdsverket ska besluta om antalet prövningstillfällen  per år och ska då ange under vilken period fordonsvrak ska ha  skrotats för att bidrag ska kunna lämnas. Myndigheten ska  publicera uppgifter om prövningstillfällena och perioden på  sin webbplats.
Återbetalning och återkrav
10 §
En kommun som har fått bidrag är återbetalningsskyldig om  bidraget har beviljats felaktigt eller med för högt belopp.
11 §
Om en kommun är återbetalningsskyldig ska  Naturvårdsverket besluta att helt eller delvis kräva tillbaka  bidraget tillsammans med ränta.
Naturvårdsverket får besluta att helt eller delvis avstå från  att kräva tillbaka bidraget, om det finns särskilda skäl.
Uppföljning
12 §
Naturvårdsverket ska årligen sammanställa uppgifter om
1. hur stort bidrag som har betalats ut till respektive  kommun, och
2. hur många fordonsvrak som respektive kommun har fått bidrag  för.
Bemyndigande
13 §
Naturvårdsverket får meddela föreskrifter om  verkställigheten av denna förordning.
Överklagande
14 §
Beslut enligt denna förordning får inte överklagas.
Övergångsbestämmelser
2021:823
1. Denna förordning träder i kraft den 1 september 2021.
2. Förordningen tillämpas inte i fråga om fordonsvrak som har  skrotats före ikraftträdandet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.