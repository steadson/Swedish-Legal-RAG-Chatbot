Title: Förordning (1982:198) om flyttning av fordon i vissa fall
SFS Number: Svensk författningssamling 1982:198
URL: https://www.riksdagen.se/sv/dokument-och-lagar/dokument/svensk-forfattningssamling/forordning-1982198-om-flyttning-av-fordon-i_sfs-1982-198/
Source Link: http://rkrattsbaser.gov.se/sfst?bet=1982:198
Amendment Register Link: http://rkrattsbaser.gov.se/sfsr?bet=1982:198
Ministry/Authority: Landsbygds- och infrastrukturdepartementet RSIB TM
Issued: 1982-04-01
Metadata: {"Utfärdad": "1982-04-01", "Ändrad": "t.o.m. SFS 2022:1527"}

==================================================

Förordning (1982:198) om flyttning av fordon i vissa fall
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1982:198
Departement/myndighet
:   
Landsbygds- och infrastrukturdepartementet RSIB TM
Utfärdad
:   
1982-04-01
Omtryck
:   
SFS 2003:639
Ändrad
:   
t.o.m. SFS 2022:1527
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Tillämpningsområde
1 §
Denna förordning gäller i anslutning till lagen (1982:129)
om flyttning av fordon i vissa fall.
Flyttningsgrunder
2 §
Utöver vad som framgår av 2 § andra och tredje styckena  lagen (1982:129) om flyttning av fordon i vissa fall får ett  fordon flyttas i följande fall.
1. Om det är uppställt på en sådan plats eller på ett sådant  sätt att fara uppstår eller trafiken onödigtvis hindras eller  störs.
2. Om det är uppställt i strid mot föreskrifter om stannande  eller parkering och
a) försvårar snöröjning, renhållning eller annat arbete på  väg,
b) det finns stor risk för att fara uppstår, eller
c) fordonet varit fortlöpande uppställt på samma plats under  minst tre dygn.
3. Om det är uppställt i strid mot föreskrifter om stannande  eller parkering och
a) fordonet enligt uppgift i vägtrafikregistret är belagt med  körförbud enligt fordonsförordningen (2009:211) eller enligt  den upphävda fordonsförordningen (2002:925),
b) det för fordonet enligt uppgift i vägtrafikregistret gäller  användningsförbud enligt vägtrafikskattelagen (2006:227),  lagen (2006:228) med särskilda bestämmelser om fordonsskatt  eller lagen (2019:370) om fordons registrering och användning,
c) fordonet är trafikförsäkringspliktigt enligt  trafikskadelagen (1975:1410) och enligt uppgift i  vägtrafikregistret saknar föreskriven trafikförsäkring,
d) fordonet ska vara registrerat men saknar registreringsskylt  eller annars inte kan identifieras på platsen, eller
e) det till stöd för uppställningen har åberopats ett  parkeringstillstånd för rörelsehindrade som är ogiltigt eller  som har anmälts stulet eller förlorat hos Polismyndigheten.
4. Om det är uppställt i strid mot föreskrifter om stannande  eller parkering
a) på en parkeringsplats som är reserverad för personer med  parkeringstillstånd för rörelsehindrade,
b) i ett körfält eller körbana för fordon i linjetrafik m.fl.,
c) på en hållplats enligt 3 kap. 54 § trafikförordningen 
(1998:1276),
d) på eller inom fem meter före ett övergångsställe, en  cykelpassage eller en cykelöverfart, eller
e) på en gång- eller cykelbana eller i ett cykelfält.
5. Om det är uppställt i strid mot föreskrifter om stannande  eller parkering på en plats där det gäller förbud mot att  stanna eller parkera för fordon annat än för på- eller  avlastning av gods.
6. Om det är uppställt på en offentlig plats som upplåtits  för parkering och det huvudsakliga syftet med  uppställningen uppenbarligen är något annat än parkering av  fordonet.
7. Om det är ett fordonsvrak.
8. Om det är uppställt i strid mot föreskrifter om stannande  eller parkering på en parkeringsplats som är reserverad för  fordon som avses i 10 kap. 2 § tredje stycket  trafikförordningen.
9. Om det är uppställt i strid mot föreskrifter om stannande  eller parkering, eller mot förbud eller villkor enligt lagen 
(1984:318) om kontrollavgift vid olovlig parkering, och  fordonets ägare har fordonsrelaterade skulder som sammanlagt  uppgår till mer än 5 000 kronor. Förordning (2022:1527).
Underrättelse till Kronofogdemyndigheten
2 a §
Den myndighet som beslutat om flyttning enligt 2 § 9 ska  underrätta Kronofogdemyndigheten om beslutet. Om ett exekutivt  förfarande har inletts, ska vidare åtgärder för flyttning inte  vidtas så länge det förfarandet pågår. Handläggningen av  flyttningsärendet ska återupptas om det exekutiva förfarandet  avslutas utan att fordonet säljs eller om verkställighet inte  sker i fordonet. Förordning (2022:1527).
Flyttningsförfarandet och flyttande myndigheter
3 §
Beslut om flyttning ska föregås av utredning. Vid  utredningen ska protokoll föras. Beslutet ska antecknas på  protokollet. Förordning (2022:1527).
4 §
Beslut om flyttning ska verkställas omedelbart, om det  behövs med hänsyn till ändamålet med flyttningen.
I andra fall ska ett skriftligt meddelande fästas på fordonet  med en uppmaning till fordonets ägare att senast viss angiven  dag flytta fordonet. Det ska framgå av meddelandet att  fordonet kommer att flyttas om uppmaningen inte följs. Är  fordonets ägare känd, ska en kopia av meddelandet skickas till  honom eller henne så snart det kan ske.
Andra stycket ska alltid tillämpas om ett fordon ska flyttas  med stöd endast av bestämmelsen i 2 § 8.  Förordning (2022:1527).
5 §
Har upphävts genom förordning (2003:639).
6 §
Undanskaffande av fordonsvrak på andra sätt än genom  skrotning ska ske så att det inte uppkommer olägenheter från  hälso- och miljövårdssynpunkt. Förordning (2022:1527).
7 §
Ett fordon som inte transporteras till en särskild  uppställningsplats ska ställas upp inom synhåll från den  ursprungliga uppställningsplatsen. Om det inte lämpligen kan  ske, ska fordonet ställas upp inom synhåll från en vägkorsning  som är belägen i omedelbar närhet av den ursprungliga  uppställningsplatsen. Förordning (2022:1527).
8 §
Kommunen, Polismyndigheten eller Trafikverket svarar för  de särskilda uppställningsplatserna.
Sådana platser ska vara inhägnade och tillfredsställande  bevakade. Förordning (2022:1527).
9 §
När någon annan myndighet än Polismyndigheten har beslutat eller verkställt flyttning, ska den genast underrätta Polismyndigheten. Förordning (2014:1250).
10 §
När ett fordon har flyttats så som anges i 7 §, ska ett  meddelande om vilken myndighet som verkställt flyttningen  genast fästas på fordonet. Förordning (2022:1527).
11 §
Underrättelse om flyttningsbeslut i fråga om ett  registrerat fordon ska delges fordonets ägare.
Förordning (2022:1527).
12 §
En sådan kungörelse som avses i 5 § andra stycket lagen
(1982:129) om flyttning av fordon i vissa fall ska anslås senast veckan efter flyttningen om det flyttade fordonet är registrerat och annars så snart det kan ske. Kungörelsen ska finnas tillgänglig hos Polismyndigheten.
Förordning (2014:1250).
13 §
En fordonsägares ersättningsskyldighet bestäms särskilt  för var och en av följande åtgärder:
1. transport av fordonet,
2. förvaring av fordonsvrak i avvaktan på att det  undanskaffas,
3. skrotning eller undanskaffande på annat sätt av  fordonsvrak,
4. förvaring och tillsyn av fordonet på särskild  uppställningsplats,
5. värdering av fordonet, och
6. försäljning av fordonet.
Ersättningen beräknas med hänsyn till de faktiska utgifterna  och i övrigt efter skälig uppskattning av kostnaden för  åtgärden.
Om fordonets värde ska avräknas vid beräkning av kostnaderna,  ska en särskild värderingsman anlitas. Förordning (2022:1527).
14 §
Om ett fordon har flyttats enligt 2 § 1 är fordonets  ägare inte skyldig att ersätta kostnaderna för flyttningen, om  denne gör sannolikt att förhållandena vid uppställningen var  sådana att han eller hon inte hade anledning att räkna med att  fara eller hinder skulle uppstå. Förordning (2022:1527).
15 §
Polismyndigheten ska föra ett register över de fordon som har flyttats. Registret ska innehålla uppgifter
1. som gör det möjligt att identifiera fordonet,
2. om var fordonet var uppställt när det flyttades, och
3. om vart fordonet har flyttats.
Uppgifter enligt första stycket 2 och 3 ska inkludera uppgifter om kommun och län. Förordning (2014:1250).
16 §
Beslut om att flytta fordon som inte är fordonsvrak får  meddelas och verkställas av
1. Polismyndigheten,
2. kommunal myndighet i en kommun som svarar för parkerings-
övervakning enligt lagen (1987:24) om kommunal  parkeringsövervakning m.m. inom det område som  parkeringsövervakningen ska omfatta enligt kommunens beslut,  och
3. Trafikverket när det gäller flyttning enligt 2 § 1, 2, 4  eller 6 av fordon som står uppställda inom eller i anslutning  till vägområdet för sådan allmän väg som staten är väghållare  för.
På begäran av någon annan kommun än sådan som avses i första  stycket 2 får länsstyrelsen bestämma att en kommunal myndighet  får meddela beslut om och verkställa flyttning enligt 2 § 2 a  och c.
När två eller flera myndigheter får meddela beslut om och  verkställa flyttning av fordon inom samma område ska samråd  ske mellan myndigheterna om hur dessa uppgifter ska fördelas.
Förordning (2022:1527).
17 §
Beslut om att enligt 2 § andra och tredje styckena lagen 
(1982:129) om flyttning av fordon i vissa fall flytta fordon  som inte är fordonsvrak får meddelas endast på begäran av  markägaren. I fall som avses i 2 § tredje stycket lagen om  flyttning av fordon i vissa fall ska markägaren visa att  fordonsägaren har underrättats om att fordonet inte får vara  parkerat på platsen eller, om fordonets ägare inte anträffats,  visa när försöken att underrätta denne påbörjades.
Beslut om att enligt 2 § 2 a flytta fordon som inte är  fordonsvrak får meddelas endast efter begäran av den vars  verksamhet hindras eller försvåras. Förordning (2022:1527).
18 §
Beslut om att flytta ett fordonsvrak får meddelas och  verkställas av
1. kommunen, och
2. Trafikverket, om vraket finns inom eller i anslutning till  ett vägområde för allmän väg där staten är väghållare.
Förordning (2022:1527).
Polismyndighetens föreskrifter
19 §
Polismyndigheten får meddela ytterligare föreskrifter för verkställigheten av lagen (1982:129) om flyttning av fordon i vissa fall och denna förordning.
Förordning (2014:1250).
Övergångsbestämmelser
1982:198
Denna förordning träder i kraft den 1 juli 1982 då förordningen (1967:421) om flyttning av fordon i vissa fall skall upphöra att gälla. I fråga om fordon som har flyttats på grund av beslut som har meddelats före ikraftträdandet gäller äldre bestämmelser.
Beslut som en länsstyrelse har fattat enligt 13 § förordningen
(1967:421) om flyttning av fordon i vissa fall skall gälla som beslut enligt 16 § tredje stycket denna förordning till dess att länsstyrelsen förordnar annat.
2003:639
1. Denna förordning träder i kraft den 1 januari 2004.
2. Äldre föreskrifter gäller fortfarande i fråga om fordon som har flyttats på grund av ett beslut som har meddelats före ikraftträdandet.
2009:213
1. Denna förordning träder i kraft den 29 april 2009.
2. Äldre föreskrifter gäller fortfarande i fråga om fordon som har flyttats på grund av ett beslut som har meddelats före ikraftträdandet.
2014:449
Denna förordning träder i kraft den 1 juli 2014, men tillämpas inte på sådana skatter och avgifter som har beslutats före ikraftträdandet.
2022:1527
Denna förordning träder i kraft den 1 januari 2024 i fråga om 
2 och 2 a §§ och i övrigt den 1 januari 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.