Title: Förordning (2011:538) om utbildning och statsbidrag för vissa barn och ungdomar som inte är folkbokförda i Sverige
SFS Number: Svensk författningssamling 2011:538
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2011538-om-utbildning-och_sfs-2011-538/
Source Link: http://rkrattsbaser.gov.se/sfst?bet=2011:538
Amendment Register Link: http://rkrattsbaser.gov.se/sfsr?bet=2011:538
Ministry/Authority: Utbildningsdepartementet
Issued: 2011-05-12
Metadata: {"Utfärdad": "2011-05-12", "Ändrad": "t.o.m. SFS 2022:1622"}

==================================================

Förordning (2011:538) om utbildning och statsbidrag för vissa barn och ungdomar som inte är folkbokförda i Sverige
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2011:538
Departement/myndighet
:   
Utbildningsdepartementet
Utfärdad
:   
2011-05-12
Ändrad
:   
t.o.m. SFS 2022:1622
Ändringsregister
:
SFSR (Regeringskansliet)
Källa
:
Fulltext (Regeringskansliet)
Tillämpningsområde
1 §
I denna förordning finns bestämmelser om rätt till  utbildning eller annan pedagogisk verksamhet för barn och  ungdomar som inte är folkbokförda i Sverige men som enligt 29  kap. 2 § andra stycket 3 och 4 skollagen (2010:800) ska anses  bosatta i landet.
Förordningen innehåller också bestämmelser om statsbidrag för  kostnader i samband med att dessa barn och ungdomar deltar i  vissa verksamheter och utbildningar. Förordning (2015:806).
Utbildning och annan verksamhet
2 §
Barn och ungdomar som avses i 29 kap. 2 § andra stycket 3  skollagen (2010:800) ska efter ansökan till hemkommunen  erbjudas utbildning och annan pedagogisk verksamhet enligt  skollagen på samma villkor som barn och ungdomar som är  bosatta i Sverige.
Barn och ungdomar som avses i 29 kap. 2 § andra stycket 4  skollagen ska efter ansökan till hemkommunen erbjudas  utbildning i förskoleklass, grundskola, anpassad grundskola,  specialskola och sameskola på samma villkor som barn och  ungdomar som är bosatta i Sverige.
Bestämmelser om vad som avses med en persons hemkommun finns i 
29 kap. 6 § första stycket skollagen. Förordning (2022:1622).
2 a §
Det som sägs i 2 § första stycket ska fortsätta att  tillämpas på de barn och ungdomar som dagen före Förenade  kungarikets utträde ur Europeiska unionen (EU) omfattades av 
29 kap. 2 § andra stycket 3 skollagen (2010:800) till följd av  Förenade kungarikets medlemskap i EU.
Detsamma gäller ett barn och en ungdom som är familjemedlem  till en person som hade uppehållsrätt eller permanent  uppehållsrätt i Sverige dagen före Förenade kungarikets  utträde ur EU, om barnet eller ungdomen
- ansluter till personen i Sverige efter utträdet, och
- skulle ha omfattats av 29 kap. 2 § andra stycket 3 skollagen  till följd av Förenade kungarikets medlemskap i EU om han  eller hon hade anslutit senast dagen före utträdet.
Uttrycket familjemedlem har i denna förordning samma betydelse  som i 3 a kap. 2 § första stycket utlänningslagen (2005:716).
Rätten till utbildning enligt första och andra styckena ska  endast gälla om Förenade kungariket har utträtt ur EU utan  utträdesavtal och i så fall som längst till och med fjorton  månader efter utträdet. Förordning (2019:626).
Hemkommunens ansvar
3 §
Den sökandes hemkommun ansvarar för att mottagande till utbildning och annan verksamhet sker enligt 2 §.
Statsbidrag
Förutsättningar för statsbidrag
4 §
Statsbidrag får lämnas för barn och ungdomar som med stöd  av 2 § har tagits emot i
- förskola,
- förskoleklass,
- fritidshem,
- grundskola, anpassad grundskola, specialskola eller  sameskola, eller
- gymnasieskola eller anpassad gymnasieskola.
Med förskola och fritidshem jämställs pedagogisk omsorg som  erbjuds i stället för förskola eller fritidshem.
För barn och ungdomar som avses i 2 § första stycket får  statsbidrag även lämnas om de har tagits emot i en  internationell skola vars huvudman fått
- ett godkännande enligt 24 kap. 3 a § skollagen (2010:800),
- ett medgivande enligt 24 kap. 4 a § skollagen, eller
- en förklaring om bidragsrätt enligt 24 kap. 6 § skollagen.
För barn och ungdomar som avses i 2 § andra stycket får  statsbidrag även lämnas om de har tagits emot i en  internationell skola vars huvudman fått ett godkännande enligt 
24 kap. 3 a § skollagen eller ett medgivande enligt 24 kap. 
4 § samma lag. Förordning (2022:1622).
Statsbidragets storlek
5 §
Statsbidrag lämnas med ett belopp som motsvarar  hemkommunens kostnad för barnets eller elevens utbildning.
Om barnet eller eleven har tagits emot med stöd av  bestämmelser i skollagen (2010:800) till en annan kommuns  utbildning eller utbildning som anordnas av en region eller av  staten, avses med hemkommunens kostnad den ersättning eller  det bidrag som hemkommunen betalar för barnet eller eleven  till den andra kommunen, regionen eller staten enligt  bestämmelser i skollagen och bestämmelser som meddelats med  stöd av denna.
Om barnet eller eleven har tagits emot med stöd av  bestämmelser i skollagen till sådan utbildning som avses i 4 §  som anordnas av en enskild, avses med hemkommunens kostnad det  bidrag som hemkommunen betalar för barnet eller eleven till  verksamheten eller skolan enligt bestämmelser i skollagen och  bestämmelser som meddelats med stöd av denna.
Förordning (2019:1086).
6 §
Om det belopp som avses i 5 § oskäligt överstiger hemkommunens kostnad för andra barn eller elever i motsvarande utbildning reduceras statsbidraget med ett belopp som motsvarar den överskjutande delen.
Ansökan, beslut och utbetalning
7 §
Ansökan om statsbidrag enligt denna förordning ges in till Statens skolverk som beslutar om och betalar ut bidraget.
Statsbidraget betalas ut till barnets eller elevens hemkommun.
Uppgiftsskyldighet
8 §
En kommun är skyldig att lämna Statens skolverk de uppgifter som behövs för bedömningen av kommunens rätt till statsbidrag enligt denna förordning.
Återbetalning av statsbidrag
9 §
Den som har tagit emot statsbidrag enligt denna förordning är återbetalningsskyldig om
1. mottagaren genom att lämna oriktiga eller ofullständiga uppgifter eller på något annat sätt har förorsakat att statsbidrag har lämnats felaktigt eller med för högt belopp, eller
2. statsbidraget av någon annan orsak har lämnats felaktigt eller med för högt belopp och mottagaren borde ha insett detta.
Statens skolverk ska besluta att helt eller delvis kräva tillbaka ett bidrag om någon är återbetalningsskyldig enligt första stycket. Om det finns särskilda skäl för det, får skolverket efterge återkrav helt eller delvis. En upplysning om bestämmelserna i denna paragraf ska tas in i beslutet om statsbidrag.
Bemyndigande
10 §
Statens skolverk får meddela de föreskrifter som behövs för verkställigheten av denna förordning.
Överklagande
11 §
Statens skolverks beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.