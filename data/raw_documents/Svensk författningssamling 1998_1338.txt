Title: Tandvårdsförordning (1998:1338)
SFS Number: Svensk författningssamling 1998:1338
URL: https://www.riksdagen.se/sv/dokument-och-lagar/dokument/svensk-forfattningssamling/tandvardsforordning-19981338_sfs-1998-1338/
Source Link: http://rkrattsbaser.gov.se/sfst?bet=1998:1338
Amendment Register Link: http://rkrattsbaser.gov.se/sfsr?bet=1998:1338
Ministry/Authority: Socialdepartementet
Issued: 1998-10-29
Metadata: {"Utfärdad": "1998-10-29", "Ändrad": "t.o.m. SFS 2019:1033"}

==================================================

Tandvårdsförordning (1998:1338)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1998:1338
Departement/myndighet
:   
Socialdepartementet
Utfärdad
:   
1998-10-29
Ändrad
:   
t.o.m. SFS 2019:1033
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
I denna förordning finns bestämmelser om sådan tandvård  som enligt 15 a § sjätte stycket tandvårdslagen (1985:125)  ska omfattas av hälso- och sjukvårdslagens (2017:30)  bestämmelser om avgifter som avser öppen hälso- och  sjukvård. Förordning (2017:87).
Oralkirurgiska åtgärder
2 §
De oralkirurgiska åtgärder som omfattas av bestämmelserna om avgifter som avser öppen hälso- och sjukvård är
- behandlingar av käkfrakturer,
- käkledskirurgi,
- rekonstruktiv och ortognat kirurgi,
- utredningar och behandlingar av oralmedicinska tillstånd,
- utredningar och behandlingar av smärttillstånd,
- övriga oralkirurgiska behandlingar som kräver ett sjukhus tekniska och medicinska resurser.
Förordning (2011:1183).
Tandvård som ett led i sjukdomsbehandling
3 §
Tandvård som är ett led i sjukdomsbehandling under en begränsad tid omfattas av bestämmelserna om avgifter som avser öppen hälso- och sjukvård. Med sådan tandvård avses i denna förordning tandvårdsbehandling
1. till följd av medfödd missbildning i käkområdet eller ansiktet, om inte missbildningen endast är av ringa omfattning,
2. av defekt som orsakats av sjukdom i käkområdet eller ansiktet,
3. av tandskada som uppkommit vid epileptiskt anfall,
4. på patienter som ska genomgå kirurgiskt ingrepp eller medicinsk behandling där fullständig infektionsfrihet är ett medicinskt krav,
5. på patienter som på grund av sjukdom, medicinering eller allmänt nedsatt immunförsvar har fått förändringar i munslemhinnan,
6. på patienter som genomgår utredning där det finns misstanke om ett odontologiskt samband med patientens grundsjukdom,
7. på patienter som genomgår strålbehandling i öron-, näs-, mun- eller halsregionen,
8. på patienter med långvariga och svåra smärtor i ansikts- eller käkregionen (orofaciala smärtsyndrom),
9. på patienter som utreds och behandlas för allvarlig sömnapné, och
10. av frätskador på tänderna som orsakats av anorexia nervosa, bulimia nervosa eller gastroesofageal refluxsjukdom på patienter som är medicinskt rehabiliterade.
En behandling enligt första stycket 1 eller 2 ska för att omfattas av bestämmelserna om avgifter som avser öppen hälso- och sjukvård utföras av
1. en tandläkare med specialistkompetens, eller
2. en tandläkare vid en
a) käkkirurgisk klinik,
b) högskola eller ett universitet där odontologisk utbildning och forskning bedrivs, eller
c) klinik för specialisttandvård.
Förordning (2011:1183).
Tandvård för personer med en långvarig sjukdom eller funktionsnedsättning
3 a §
Tandvård för personer som har stora behov av tandvård på grund av en långvarig sjukdom eller funktionsnedsättning omfattas av bestämmelserna om avgifter som avser öppen hälso- och sjukvård. Med sådan tandvård avses i denna förordning tandvårdsbehandling på personer som har stora svårigheter att sköta sin munhygien eller att genomgå tandvårdsbehandling på grund av
1. svår psykisk funktionsnedsättning,
2. Parkinsons sjukdom,
3. multipel skleros,
4. cerebral pares,
5. reumatoid artrit,
6. systemisk lupus erythematosus,
7. sklerodermi,
8. amyotrofisk lateralskleros,
9. orofacial funktionsnedsättning, eller
10. symtom som kvarstår sex månader efter det att personen har fått hjärninfarkt eller hjärnblödning (stroke).
Med sådan tandvård avses också tandvårdsbehandling på personer som på grund av en sällsynt diagnos har
1. stora svårigheter att sköta sin munhygien,
2. stora svårigheter att genomgå tandvårdsbehandling, eller
3. orofaciala symtom.
Med tandvårdsbehandling enligt första och andra styckena avses inte behandling med fastsittande protetik.
Förordning (2011:1183).
Tandvård för extremt tandvårdsrädda personer
4 §
Behandling av tandvårdsrädsla och tandvård för den som är extremt tandvårdsrädd omfattas av bestämmelserna om avgifter som avser öppen hälso- och sjukvård.
Som extremt tandvårdsrädd ska den anses som trots ett stort objektivt och subjektivt behandlingsbehov under ett stort antal år avhållit sig från tandbehandling, bortsett från kortvariga, akuta ingrepp, och som vid utredning hos både tandläkare och legitimerad psykolog, legitimerad psykoterapeut eller legitimerad psykiater bedömts lida av extrem tandvårdsrädsla.
Dessa ersättningsregler gäller endast för behandling av den extrema tandvårdsrädslan och den tandvård som utförs under denna behandling. För tandvård i övrigt gäller bestämmelserna i lagen (2008:145) om statligt tandvårdsstöd om inte vården omfattas av annan bestämmelse i denna förordning.
Förordning (2010:273).
5 §
För att behandlingen av personer som avses i 4 § ska omfattas av bestämmelserna om avgift som avser öppen hälso-
och sjukvård krävs att behandlingen utförs av en tandläkare eller tandhygienist som har en icke obetydlig erfarenhet av extremt tandvårdsrädda patienter och som utför behandlingen i samverkan med legitimerad psykolog, psykoterapeut eller psykiater samt att det finns en behandlingsplan som patienten har accepterat. Förordning (2010:273).
Utbyte av tandfyllningar
6 §
Tandvårdsbehandling ska ges mot avgift enligt bestämmelserna om avgift som avser öppen hälso- och sjukvård för personer som får tandfyllningar utbytta på grund av avvikande reaktioner mot dentala material.
Förordning (2010:273).
7 §
Bestämmelserna i hälso- och sjukvårdslagen (2017:30) om  avgifter som avser öppen hälso- och sjukvård gäller för den  som i samband med långvariga sjukdomssymtom får sina  tandfyllningar utbytta som ett led i medicinsk rehabilitering.
Detta gäller dock endast om utbytet sker med anledning av en  utredningsplan och som ett led i en behandlingsplan som  upprättats under ledning av en läkare med specialistkompetens  inom ett område med anknytning till något eller några av  patientens symtom.
Utrednings- och behandlingsplanen ska innan åtgärderna  påbörjas ges in till regionen för en bedömning av  förutsättningarna för de föreslagna åtgärderna.
Förordning (2019:1033).
Uppsökande verksamhet och nödvändig tandvård för äldre och funktionshindrade
8 §
Bestämmelser om regionens ansvar för uppsökande verksamhet  finns i 8 a § första stycket tandvårdslagen (1985:125).
Till den som omfattas av 8 a § första stycket tandvårdslagen  ska erbjudande om avgiftsfri uppsökande munhälsobedömning  lämnas.
Munhälsobedömningen ska innefatta en bedömning av behovet av  munhygieninsatser och en preliminär bedömning av behovet av  nödvändig tandvård. Behovet av munhygieninsatser ska bedömas  med utgångspunkt i vad den enskilde eller den som vårdar denne  kan klara av att utföra i fråga om munhygien.
Förordning (2019:1033).
9 §
Nödvändig tandvård enligt 8 a § första stycket tandvårdslagen (1985:125) omfattas av bestämmelserna om avgifter som avser öppen hälso- och sjukvård.
Behovet av nödvändig tandvård ska bedömas med utgångspunkt i den enskildes allmäntillstånd.
Med nödvändig tandvård avses sådan tandvård som i det enskilda fallet påtagligt förbättrar förmågan att äta eller tala. Vid val mellan behandlingar som bedöms ge ett godtagbart resultat ingår den mest kostnadseffektiva behandlingen i nödvändig tandvård. I nödvändig tandvård ingår inte behandling med fastsittande protetik bakom kindtänderna
(premolarerna). Om allmäntillståndet hos patienten inte medger någon mer omfattande behandling ska denna i stället inriktas på att motverka smärta och obehag genom att hålla patienten fri från sjukliga förändringar i munnen.
Förordning (2010:273).
Prövning av behandlingsförslag
10 §
Innan en vårdgivare inleder en behandling enligt 3, 3 a, 
4 eller 6 § eller en protetisk behandling på en person som  omfattas av bestämmelserna i 8 a § första stycket  tandvårdslagen (1985:125), ska behandlingsförslaget prövas av  den region inom vars område patienten är bosatt.
En region får besluta att en förhandsprövning enligt första  stycket inte krävs för vissa typer av behandlingar.
Förordning (2019:1033).
Vårdgivares upplysningsskyldighet
11 §
En vårdgivare är på begäran av regionen skyldig att i ett  ärende om prövning enligt 10 § eller för kontroll av  debiterade åtgärder lämna upplysningar samt visa journal och  övrigt material som rör munhälsobedömning, undersökning eller  behandling av en patient.
Vårdgivaren är också skyldig att på begäran av regionen för  uppföljning och utvärdering lämna uppgifter om  munhälsobedömning, undersökning eller behandling enligt denna  förordning. Förordning (2019:1033).
Vårdgivares uppgiftsskyldighet
11 a §
Vårdgivaren ska, när det gäller tandvård enligt 8 a §
andra stycket och tredje stycket 2 tandvårdslagen (1985:125), till Socialstyrelsen lämna de uppgifter som avses i 4 § 1, 2 och 5 förordningen (2008:194) om tandhälsoregister hos Socialstyrelsen. Förordning (2011:1183).
Kommuners uppgiftsskyldighet
12 §
En kommun ska tillhandahålla regionen de uppgifter som  behövs för uppföljning av sådan tandvård som ges till personer  som avses i 8 § andra stycket och 9 §.
Om sekretess gäller för en uppgift enligt offentlighets- och  sekretesslagen (2009:400) och ett utlämnande skulle medföra  synnerligt men för den enskilde, gäller uppgiftsskyldighet  enligt första stycket endast om regeringen beslutar att  uppgiften ska lämnas ut efter ansökan av en region.
Förordning (2019:1033).
Bemyndiganden
13 §
Socialstyrelsen får meddela ytterligare föreskrifter om
1. uppsökande verksamhet enligt 8 a § första stycket tandvårdslagen (1985:125),
2. de sjukdomar och funktionsnedsättningar som avses i 8 a §
tredje stycket tandvårdslagen och om tandvård i övrigt enligt 8 a § samma lag,
3. undersökning för och utförande av oralkirurgisk behandling som kräver ett sjukhus tekniska och medicinska resurser, och
4. vårdgivares uppgiftsskyldighet enligt 15 c §
tandvårdslagen.
Socialstyrelsen får meddela ytterligare föreskrifter om verkställigheten av tandvårdslagen och föreskrifter om verkställigheten av denna förordning. Förordning (2011:1183).
Övergångsbestämmelser
1999:1013
Denna förordning träder i kraft den 1 januari 2000 men tillämpas inte på behandling som utförts tidigare.
2003:621
1. Denna förordning träder i kraft den 1 januari 2004.
2. För en tandvårdsbehandling som påbörjats före ikraftträdandet gäller äldre föreskrifter.
2008:198
Denna förordning träder i kraft den 1 juli 2008. För tandvård som påbörjats före ikraftträdandet gäller äldre bestämmelser.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.