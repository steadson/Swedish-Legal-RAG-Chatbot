Title: Förordning (2019:809) om tjänstepensionsföretag
SFS Number: Svensk författningssamling 2019:809
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2019809-om-tjanstepensionsforetag_sfs-2019-809/
Source Link: http://rkrattsbaser.gov.se/sfst?bet=2019:809
Amendment Register Link: http://rkrattsbaser.gov.se/sfsr?bet=2019:809
Ministry/Authority: Finansdepartementet FMA FPM
Issued: 2019-11-21
Metadata: {"Utfärdad": "2019-11-21", "Ändrad": "t.o.m. SFS 2025:206"}

==================================================

Förordning (2019:809) om tjänstepensionsföretag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2019:809
Departement/myndighet
:   
Finansdepartementet FMA FPM
Utfärdad
:   
2019-11-21
Ändrad
:   
t.o.m. SFS 2025:206
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
1 kap. Inledande bestämmelser
2 kap. Ansökan om tillstånd
3 kap. Anmälan för registrering och ansökan som ska handläggas  av Bolagsverket
4 kap. Särskilda bestämmelser för europabolag och  europakooperativ
5 kap. Bemyndiganden
1 kap. Inledande bestämmelser
Innehåll
1 §
Denna förordning innehåller bestämmelser om
1. ansökan om tillstånd,
2. anmälan för registrering,
3. bemyndiganden för Bolagsverket, Finansinspektionen och  Polismyndigheten att meddela föreskrifter.  Förordning (2020:409).
Tillämpningsområde
2 §
Denna förordning gäller för tjänstepensionsföretag enligt  lagen (2019:742) om tjänstepensionsföretag. Termer och uttryck  som används i denna förordning har samma betydelse och  tillämpningsområde som i lagen om tjänstepensionsföretag.
Särskilda bestämmelser om europabolag enligt lagen (2004:575)  om europabolag och europakooperativ enligt lagen (2006:595) om  europakooperativ som driver tjänstepensionsverksamhet som  tjänstepensionsföretag finns i 4 kap.
I fråga om utländska tjänstepensionsinstitut finns det i 
5 kap. 7 och 8 §§ bestämmelser om bemyndiganden för  Finansinspektionen att meddela föreskrifter enligt lagen 
(1998:293) om utländska försäkringsgivares och tjänste-
pensionsinstituts verksamhet i Sverige.
I fråga om pensionsstiftelser finns det i 5 kap. 9 och 10 §§  bestämmelser om bemyndiganden för Finansinspektionen att  meddela föreskrifter enligt lagen (1967:531) om tryggande av  pensionsutfästelse m.m. Förordning (2020:409).
Försäkringsregister
3 §
I 4 kap. försäkringsrörelseförordningen (2011:257) finns  bestämmelser om det försäkringsregister som Bolagsverket ska  föra för tjänstepensionsföretag.
Allmänna bestämmelser
4 §
En handling som enligt denna förordning får ges in i kopia  ska vara bestyrkt. En handling som får ges in i kopia får även  ges in i original.
5 §
En anmälan eller en ansökan enligt denna förordning ska, i  förekommande fall, innehålla uppgifter om anmälarens eller  sökandens organisationsnummer enligt lagen (1974:174) om  identitetsbeteckning för juridiska personer m.fl.
Kapitalkrav för ränterisk
6 §
Vid beräkningen av kapitalkravet för ränterisk enligt 
8 kap. 3 § 1 lagen (2019:742) om tjänstepensionsföretag ska  risken för negativa marknadsräntor inte beaktas. Om en  sänkning av nivån för en viss marknadsränta som ett  tjänstepensionsföretag använder vid värderingen av sina ränte-
känsliga exponeringar innebär att räntenivån blir negativ, ska  sänkningen anses vara till marknadsräntan noll.
2 kap. Ansökan om tillstånd
Hur ansökningar ges in
1 §
Sådana ansökningar enligt lagen (2019:742) om  tjänstepensionsföretag som ska prövas av Finansinspektionen  ska ges in till inspektionen. Detsamma gäller ansökningar av  tjänstepensionsföretag om tillstånd att verkställa ett  överlåtelseavtal enligt 9 kap. 10 § lagen (1998:293) om ut-
ländska försäkringsgivares och tjänstepensionsinstituts  verksamhet i Sverige.
Tillstånd att driva tjänstepensionsverksamhet
Tillstånd att driva tjänstepensionsverksamhet som  tjänstepensionsföretag
2 §
En ansökan enligt 2 kap. 1 § lagen (2019:742) om  tjänstepensionsföretag om tillstånd att driva  tjänstepensionsverksamhet som tjänstepensionsföretag ska  undertecknas av
1. samtliga stiftare i ett tjänstepensionsaktiebolag eller ett  ömsesidigt tjänstepensionsbolag,
2. samtliga styrelseledamöter i en tjänstepensionsförening.
Om en ansökan avser ett registrerat aktiebolag, ett ömsesidigt  försäkringsbolag eller en försäkringsförening, ska den  undertecknas av styrelsen eller verkställande direktören.
3 §
En ansökan om tillstånd att driva  tjänstepensionsverksamhet som tjänstepensionsföretag ska  innehålla uppgifter om fullständigt namn, postadress, hemvist  och personnummer eller, om sådant saknas, födelsedatum för  stiftarna eller styrelseledamöterna och, om ett handelsbolag  är stiftare, motsvarande uppgifter för varje obegränsat  ansvarig bolagsman.
Om en ansökan avser ett registrerat aktiebolag ska den  innehålla uppgifter om fullständigt namn, postadress, hemvist  och personnummer eller, om sådant saknas, födelsedatum för  styrelseledamöterna och verkställande direktören.
En ansökan om tillstånd att driva tjänstepensionsverksamhet  som tjänstepensionsföretag ska även innehålla uppgifter om  namn och postadress för ombud, om sådant ombud har utsetts.
4 §
En ansökan om tillstånd att driva  tjänstepensionsverksamhet som tjänstepensionsföretag ska även  innehålla
1. en försäkran att stiftarna eller styrelseledamöterna inte  är i konkurs eller har näringsförbud samt att de inte heller  har förvaltare enligt 11 kap. 7 § föräldrabalken, och
2. för tjänstepensionsaktiebolag, uppgift om vem som är  kvalificerad innehavare av aktier i bolaget.
5 §
Tillsammans med en ansökan om tillstånd att driva  tjänstepensionsverksamhet som tjänstepensionsföretag ska  följande handlingar ges in:
1. en kopia av verksamhetsplanen, och
2. ett förslag till bolagsordning eller stadgar.
Om en sådan ansökan avser ett registrerat aktiebolag ska  följande handlingar ges in:
1. en kopia av verksamhetsplanen,
2. ett förslag till ändrad bolagsordning, och
3. en kopia av bolags- eller föreningsstämmans protokoll med  beslutet om att söka tillstånd.
Om en ansökan gäller omvandling enligt 2 kap. 5 § lagen 
(2019:742) om tjänstepensionsföretag, ska följande handlingar  ges in:
1. en kopia av verksamhetsplanen,
2. ett förslag till ändrad bolagsordning eller ändrade  stadgar,
3. en kopia av bolags- eller föreningsstämmans protokoll med  beslutet enligt 2 kap. 5 § 3 lagen om tjänstepensionsföretag,  och
4. en av styrelsen gjord ekonomisk utredning om konsekvenserna  för försäkringstagarnas och andra ersättningsberättigades rätt  enligt 2 kap. 5 § 2 lagen om tjänstepensionsföretag och ett  yttrande från företagets revisor och aktuarie över  utredningen.
6 §
Finansinspektionen ska snarast underrätta Bolagsverket när  inspektionen har beviljat ett aktiebolag som är registrerat i  aktiebolagsregistret tillstånd att driva tjänste-
pensionsverksamhet som tjänstepensionsföretag.
Finansinspektionen ska snarast underrätta Bolagsverket när  inspektionen har återkallat ett tjänstepensionsföretags  tillstånd att driva tjänstepensionsverksamhet. Om  Finansinspektionen har beviljat företaget tillstånd att driva  en annan tillståndspliktig finansiell rörelse, ska  inspektionen snarast underrätta Bolagsverket om det.
Finansinspektionen ska tillsammans med underrättelserna enligt  första eller andra stycket ge in bolagsordningen samt i  förekommande fall stämmo- och styrelseprotokoll med beslutet  om att söka tillstånd.
Utvidgning av tillstånd
7 §
En ansökan om utvidgning av tillstånd att driva  tjänstepensionsverksamhet som tjänstepensionsföretag ska  undertecknas av styrelsen eller verkställande direktören.  Tillsammans med ansökan ska följande handlingar ges in:
1. en kopia av den ändrade verksamhetsplanen,
2. ett förslag till ändrad bolagsordning eller ändrade  stadgar, och
3. en kopia av bolags- eller föreningsstämmans protokoll med  beslutet om utvidgningen av tillståndet.
Förlängning av tillstånd
8 §
En ansökan enligt 2 kap. 7 § lagen (2019:742) om  tjänstepensionsföretag om förlängning av ett tillstånd att  driva tjänstepensionsverksamhet som tjänstepensionsföretag ska  undertecknas av styrelsen eller verkställande direktören.  Ansökan ska göras senast sex månader innan det löpande till-
ståndet går ut.
Tillsammans med en ansökan ska det lämnas en kopia av bolags-  eller föreningsstämmans protokoll med beslutet om  förlängningen av tillståndet.
Ändring av bolagsordning eller stadgar
Godkännande av ändring av bolagsordning eller stadgar
9 §
En ansökan enligt 2 kap. 10 § lagen (2019:742) om  tjänstepensionsföretag om godkännande av ändring av  bolagsordning eller stadgar ska undertecknas av styrelsen  eller den verkställande direktören. Tillsammans med ansökan  ska följande handlingar ges in:
1. en kopia av bolags- eller föreningsstämmans protokoll med  ändringsbeslutet, och
2. ett förslag till ändrad bolagsordning eller ändrade  stadgar.
Godkännande av villkor om förlusttäckning i bolagsordning
10 §
Tillsammans med en ansökan enligt 11 kap. 20 § eller 
12 kap. 40 § försäkringsrörelselagen (2010:2043) jämförda med 
10 kap. 2 eller 21 § lagen (2019:742) om  tjänstepensionsföretag om godkännande av villkor om  förlusttäckning i bolagsordningen för ett  tjänstepensionsaktiebolag eller ett ömsesidigt  tjänstepensionsbolag ska det lämnas en av styrelsen gjord  ekonomisk utredning om konsekvenserna för försäkringstagarnas,  de försäkrades och andra ersättningsberättigades rätt och ett  yttrande från bolagets revisor och aktuarie över utredningen.
Godkännande av villkor om vinstutdelning i bolagsordning
11 §
Tillsammans med en ansökan enligt 11 kap. 20 § eller 
12 kap. 40 § försäkringsrörelselagen (2010:2043) jämförda med 
10 kap. 2 eller 21 § lagen (2019:742) om  tjänstepensionsföretag om godkännande av villkor om  vinstutdelning i bolagsordningen för ett  tjänstepensionsaktiebolag eller ett ömsesidigt  tjänstepensionsbolag som inte får dela ut vinst ska följande  handlingar ges in:
1. en kopia av bolagsstämmans protokoll med beslutet enligt 
11 kap. 20 § första stycket 1 försäkringsrörelselagen,
2. en redogörelse för vilka försäkringstagare som har  underrättats enligt 11 kap. 20 § första stycket 2  försäkringsrörelselagen och underrättelsens innehåll samt en  försäkran att underrättelsen har skett på det sätt som anges i  samma paragraf tredje stycket,
3. ett intyg från bolagets revisor att förutsättningarna  enligt 11 kap. 20 § första stycket 3 försäkringsrörelselagen i  fråga om försäkringstagarnas inställning är uppfyllda,
4. en av styrelsen gjord ekonomisk utredning om konsekvenserna  för försäkringstagarnas och andra ersättningsberättigades rätt  på grund av försäkringar enligt 11 kap. 20 § första stycket 4  eller 12 kap. 40 § försäkringsrörelselagen och ett yttrande  från bolagets revisor och aktuarie över utredningen.
Om ett tjänstepensionsaktiebolag driver verksamhet utan  bestämmelser om vinstutdelning i bolagsordningen, ska  utredningen enligt första stycket 4 kompletteras med en  särskild redogörelse för hur medel ska gottskrivas  försäkringstagare och andra ersättningsberättigade enligt 
11 kap. 21 § försäkringsrörelselagen jämförd med 10 kap. 2 §  lagen om tjänstepensionsföretag.
Återbetalning av garantikapital
12 §
Tillsammans med en ansökan enligt 12 kap. 66 §  försäkringsrörelselagen (2010:2043) jämförd med 10 kap. 21 §  lagen (2019:742) om tjänstepensionsföretag om tillstånd att  betala tillbaka garantikapital ska följande handlingar ges in:
1. en kopia av bolagsstämmans protokoll med beslutet om  återbetalning, och
2. en av styrelsen gjord ekonomisk utredning om verkan av att  garantikapitalet betalas tillbaka och ett yttrande från det  ömsesidiga tjänstepensionsbolagets revisor och aktuarie över  utredningen.
Återbetalning av verksamhetskapital
13 §
Tillsammans med en ansökan enligt 13 kap. 25 §  försäkringsrörelselagen (2010:2043) jämförd med 10 kap. 49 §  lagen (2019:742) om tjänstepensionsföretag om tillstånd att  betala tillbaka verksamhetskapital ska följande handlingar ges  in:
1. en kopia av föreningsstämmans protokoll med beslutet om  återbetalning, och
2. en av styrelsen gjord ekonomisk utredning om verkan av att  verksamhetskapitalet betalas tillbaka och ett yttrande från  tjänstepensionsföreningens revisor och aktuarie över  utredningen.
Överlåtelse av försäkringsbestånd
14 §
Tillsammans med en ansökan enligt 11 kap. 5 § lagen 
(2019:742) om tjänstepensionsföretag om tillstånd att  verkställa ett överlåtelseavtal ska följande handlingar ges  in:
1. en kopia av bolags- eller föreningsstämmans protokoll med  beslutet om överlåtelse och de handlingar som har lagts fram  på stämman i det överlåtande tjänstepensionsföretaget,
2. en kopia av Bolagsverkets registreringsbevis av stämmans  beslut om överlåtelse, och
3. information om huruvida överlåtelsen omfattar risker eller  åtaganden utomlands samt uppgift om vilka länder som avses.
Om överlåtelsen avser ett tjänstepensionsföretag i likvidation  eller i konkurs, ska en kopia av avtalet om överlåtelse och  sådan information som anges i första stycket 3 lämnas  tillsammans med ansökan.
15 §
Om en ansökan enligt 11 kap. 5 § lagen (2019:742) om  tjänstepensionsföretag innebär en övergång från en verksamhet  där vinstutdelning inte är tillåten till en vinstutdelande  verksamhet, ska de handlingar som anges i 11 § första stycket 
2-4 lämnas tillsammans med ansökan.
Fusion, delning och ombildning
Undantag från aktiebolagsförordningen
16 a §
Vid fusion med ett ömsesidigt tjänstepensionsbolag  eller en tjänstepensionsförening tillämpas inte 2 kap. 13 och 
16 §§ förordningen (2018:759) om ekonomiska föreningar. I  stället tillämpas 17 §.
Vid tillämpning av 2 kap. 18 a och 18 b §§ förordningen om  ekonomiska föreningar ska det som sägs om Bolagsverket i  stället avse Finansinspektionen. Förordning (2022:1862).
Verkställande av fusionsplan
17 §
En ansökan enligt 10 kap. 11, 41 eller 62 § lagen 
(2019:742) om tjänstepensionsföretag om tillstånd att  verkställa en fusionsplan ska undertecknas av styrelserna  eller de verkställande direktörerna i de fusionerande  tjänstepensionsföretagen. Tillsammans med ansökan ska följande  handlingar ges in:
1. en försäkran på heder och samvete från  tjänstepensionsföretagens styrelser eller verkställande  direktörer om
a) att fusionen inte har förbjudits enligt konkurrenslagen 
(2008:579) eller enligt rådets förordning (EG) nr 139/2004 av  den 20 januari 2004 om kontroll av företagskoncentrationer,  och
b) att prövning av fusionen inte pågår enligt konkurrenslagen  eller förordning (EG) nr 139/2004,
2. sådana handlingar som anges i 11 § första stycket 2-4, när  en tjänstepensionsverksamhet ska övergå från en verksamhet där  vinstutdelning inte är tillåten till en vinstutdelande  verksamhet,
3. en kopia av fusionsplanen med de handlingar som är bifogade  den, och
4. en kopia av protokollen från bolags- eller  föreningsstämmorna med beslut om den tilltänkta fusionen.
Vid en gränsöverskridande fusion ska även följande handlingar  ges in:
1. en kopia av styrelsens redogörelse enligt 23 kap. 39 §  aktiebolagslagen (2005:551) eller 16 kap. 33 § lagen 
(2018:672) om ekonomiska föreningar med eventuellt yttrande  från arbetstagarna eller deras företrädare,
2. en kopia av handlingar med synpunkter som bolagets eller  föreningens intressenter har lämnat med anledning av ett  meddelande enligt 23 kap. 41 a § aktiebolagslagen eller 
16 kap. 36 a § lagen om ekonomiska föreningar, och
3. en handling med information om att det har inletts ett  förfarande enligt lagen (2008:9) om arbetstagares medverkan  vid gränsöverskridande fusioner, delningar och ombildningar,  under förutsättning att den lagen är tillämplig.
Förordning (2022:1862).
Underrättelser om beslut
18 §
Finansinspektionens underrättelse till Bolagsverket  enligt 10 kap. 11, 15, 41, 45 och 62 §§ lagen (2019:742) om  tjänstepensionsföretag om beslut som har meddelats med  anledning av en ansökan om tillstånd att verkställa en  fusionsplan ska göras när beslutet har fått laga kraft.
Förordning (2022:1862).
Förvärv av aktier
Tillämpliga bestämmelser
19 §
Bestämmelserna i 20-24 §§ ska tillämpas vid  Finansinspektionens handläggning av ansökningar enligt 15 kap. 
1 och 2 §§ försäkringsrörelselagen (2010:2043) jämförda med 
12 kap. 1 § lagen (2019:742) om tjänstepensionsföretag om  tillstånd till direkt eller indirekt förvärv av aktier i  tjänstepensionsaktiebolag.
Ansökan
20 §
En ansökan om tillstånd att förvärva aktier ska  undertecknas av förvärvaren. Om förvärvaren är en juridisk  person ska ansökan undertecknas av dess styrelse eller  verkställande direktören.
Skriftlig bekräftelse
21 §
Finansinspektionen ska i den skriftliga bekräftelsen som  avses i 15 kap. 3 § försäkringsrörelselagen (2010:2043) ange  vilken dag bedömningsperioden löper ut.
Kompletteringar
22 §
Om Finansinspektionen behöver ytterligare uppgifter för  att bedöma en ansökan om tillstånd till förvärv som avses i 
15 kap. 1 och 2 §§ försäkringsrörelselagen (2010:2043)  jämförda med 12 kap. 1 § lagen (2019:742) om  tjänstepensionsföretag, får inspektionen förelägga förvärvaren  att komplettera ansökan. Föreläggandet ska vara skriftligt och  det ska klart framgå vilka ytterligare uppgifter som krävs.
Ett föreläggande om komplettering får inte göras senare än den  femtionde arbetsdagen i bedömningsperioden.
Förlängning av bedömningsperioden
23 §
Om Finansinspektionen begär kompletterande uppgifter, ska  bedömningsperioden förlängas med en tid som motsvarar antalet  arbetsdagar mellan den dag då föreläggandet skickades och den  dag då de kompletterande uppgifterna kom in till inspektionen.  Förlängningen får inte överstiga tjugo arbetsdagar om inte  något annat följer av andra stycket. Bedömningsperioden får  förlängas vid högst ett tillfälle.
Finansinspektionen får förlänga bedömningsperioden med högst  trettio arbetsdagar om
1. förvärvaren inte har sin hemvist inom EES, eller
2. förvärvaren inte är
a) ett kreditinstitut, ett institut för elektroniska pengar,  ett försäkringsföretag, ett tjänstepensionsföretag, ett  värdepappersinstitut, en börs, ett fondbolag eller ett  fondföretag och står under tillsyn av Finansinspektionen,  eller
b) ett utländskt företag inom EES som i sitt hemland får  bedriva motsvarande verksamhet som ett företag som avses i a  och som står under tillsyn av en myndighet eller ett annat  behörigt organ.
Finansinspektionen ska inom två arbetsdagar från det att de  kompletterande uppgifterna kommit in till inspektionen skicka  en bekräftelse till förvärvaren om att uppgifterna har tagits  emot. I bekräftelsen ska det även anges vilken dag  bedömningsperioden löper ut.
Skriftligt beslut
24 §
Finansinspektionens beslut i en fråga om tillstånd till  förvärv ska vara skriftligt. Beslutet ska meddelas inom två  arbetsdagar från det att det fattades.
Om en utländsk myndighet som har behörighet att utöva tillsyn  över en utländsk försäkringsgivare inom EES har lämnat  synpunkter till Finansinspektionen, ska dessa synpunkter  framgå av beslutet.
3 kap. Anmälan för registrering och ansökan som ska handläggas  av Bolagsverket
Tillämpning av andra förordningar
Tjänstepensionsaktiebolag
1 §
För anmälan för registrering och sådan ansökan som ska  handläggas av Bolagsverket avseende ett  tjänstepensionsaktiebolag gäller 1 kap. aktie-
bolagsförordningen (2005:559), om inte annat följer av 15 §.  Därutöver gäller bestämmelserna i
- 6-10 §§ om anmälan för registrering,
- 11 § om tillstånd,
- 13 § om ändring av bolagsordning,
- 21 § om överlåtelse av försäkringsbestånd, och
- 24-26 §§ om avgifter.
Ömsesidiga tjänstepensionsbolag
2 §
För anmälan för registrering och sådan ansökan som ska  handläggas av Bolagsverket avseende ett ömsesidigt  tjänstepensionsbolag gäller 2 kap. 1 § första och andra  styckena, 2 § första stycket, 4 och 5 §§, 6 § första  stycket 1, 2 och 4-6 och andra stycket och 7-12, 17, 18, 21-27  och 30 §§ förordningen (2018:759) om ekonomiska föreningar, om  inte något annat följer av 15 §. Därutöver gäller  bestämmelserna i
- 6-10 §§ om anmälan för registrering,
- 11 och 12 §§ om tillstånd,
- 13 § om ändring av bolagsordning,
- 14 § om ledning,
- 16-18 §§ om garantikapital,
- 21 § om överlåtelse av försäkringsbestånd,
- 22 § om frivillig likvidation, och
- 24 och 26 §§ om avgifter.
3 §
Vid tillämpningen av förordningen (2018:759) om ekonomiska  föreningar på ömsesidiga tjänstepensionsbolag ska det som där  sägs om
1. ekonomisk förening i stället avse ömsesidigt  tjänstepensionsbolag,
2. medlem i stället avse delägare,
3. stadgar i stället avse bolagsordning,
4. föreningsstämma i stället avse bolagsstämma, och
5. föreningsregistret i stället avse försäkringsregistret.
Tjänstepensionsförening
4 §
För anmälan för registrering och sådan ansökan som ska  handläggas av Bolagsverket avseende en tjänstepensionsförening  gäller 2 kap. 1 § första och andra styckena och 2, 4-12, 17, 
18, 21-27 och 30 §§ förordningen (2018:759) om ekonomiska  föreningar, om inte något annat följer av 15 §. Därutöver  gäller bestämmelserna i
- 6-10 §§ om anmälan för registrering,
- 11 § om tillstånd,
- 13 § om ändring av stadgar,
- 14 § om ledning,
- 19 och 20 §§ om verksamhetskapital,
- 21 § om överlåtelse av försäkringsbestånd,
- 22 § om frivillig likvidation, och
- 24 och 26 §§ om avgifter.
5 §
Vid tillämpningen av förordningen (2018:759) om ekonomiska  föreningar på tjänstepensionsföreningar ska det som där sägs  om
1. ekonomisk förening i stället avse tjänstepensionsförening,  och
2. föreningsregistret i stället avse försäkringsregistret.
Anmälan för registrering enligt lagen om  tjänstepensionsföretag
6 §
En anmälan för registrering enligt lagen (2019:742) om  tjänstepensionsföretag ska göras skriftligen hos Bolagsverket.  En sådan anmälan får överföras elektroniskt till Bolagsverket.
7 §
En anmälan för registrering ska undertecknas av en  styrelseledamot eller av den verkställande direktören. En  anmälan av ett tjänstepensionsföretag i likvidation ska  undertecknas av likvidatorn eller, när flera likvidatorer har  utsetts, av en av likvidatorerna.
8 §
En anmälan som överförs elektroniskt till Bolagsverket ska  vara undertecknad med en elektronisk underskrift.
9 §
Handlingar som ska lämnas tillsammans med en anmälan som  har upprättats elektroniskt får överföras elektroniskt till  Bolagsverket.
10 §
En försäkran på heder och samvete i en anmälan till  Bolagsverket får undertecknas med en elektronisk underskrift.
Tillstånd
11 §
Tillsammans med en anmälan för registrering av  tjänstepensionsföretag ska Finansinspektionens beslut enligt 
2 kap. 14 § lagen (2019:742) om tjänstepensionsföretag om  tillstånd och godkännande av bolagsordning eller stadgar  lämnas.
12 §
Om en anmälan för registrering avser ett ömsesidigt  tjänstepensionsbolag ska följande handlingar ges in:
- en kopia av de teckningslistor som försäkring har tecknats  på, och
- en kopia av protokollet från den konstituerande stämman.
Ändring av bolagsordning eller stadgar
13 §
Tillsammans med en anmälan för registrering av  godkännande av ändring av bolagsordning eller stadgar ska  Finansinspektionens beslut enligt 2 kap. 14 § lagen (2019:742)  om tjänstepensionsföretag lämnas.
Ledning
14 §
Tillsammans med en anmälan för registrering enligt 7 kap. 
44 § lagen (2018:672) om ekonomiska föreningar, som avser  annat än enbart en ändring av hemvist eller postadress, ska  det ges in en kopia av ett protokoll eller någon annan  handling som styrker uppgifterna i anmälan om val eller ent-
ledigande av en styrelseledamot eller styrelsesuppleant.
Revisor
15 §
I stället för 1 kap. 3 § tredje stycket  aktiebolagsförordningen (2005:559) och 2 kap. 6 § första  stycket 1, 2 och 6 förordningen (2018:759) om ekonomiska  föreningar gäller att anmälan för registrering ska innehålla  en försäkran på heder och samvete att revisorn uppfyller de  kompetenskrav som anges i 11 kap. 12 §, 12 kap. 43 § eller 
13 kap. 18 § försäkringsrörelselagen (2010:2043) jämförda med 
10 kap. 2, 21 och 49 §§ lagen (2019:742) om  tjänstepensionsföretag.
Garantikapital
Förutsättning för registrering
16 §
Tillsammans med en anmälan för registrering av ett  ömsesidigt tjänstepensionsbolag ska det lämnas ett intyg från  bolagets revisor om att garantikapital enligt 12 kap. 9 §  första stycket och 18 § andra stycket försäkringsrörelselagen 
(2010:2043) jämförda med 10 kap. 21 § lagen (2019:742) om  tjänstepensionsföretag har betalats in.
Under rörelsens gång
17 §
En anmälan för registrering enligt 12 kap. 9 § andra  stycket försäkringsrörelselagen (2010:2043) jämförd med 
10 kap. 21 § lagen (2019:742) om tjänstepensionsföretag av ett  beslut att ta emot garantikapital under rörelsens gång ska  innehålla uppgift om det belopp som garantikapitalet ska ökas  med.
Tillsammans med anmälan ska följande handlingar ges in:
1. en kopia av bolagsstämmans protokoll med beslutet att ta  emot garantikapital samt en av styrelsen gjord ekonomisk  utredning om behovet av garantikapital och ett yttrande från  bolagets revisor och aktuarie över utredningen,
2. en kopia av det avtal som ligger till grund för tillskottet  av garantikapital, och
3. ett intyg från bolagets revisor om att minst hälften av det  belopp som garantikapitalet ska ökas med har betalats in.
Om det i ett ömsesidigt tjänstepensionsbolag efter anmälan om  registrering enligt första stycket görs ytterligare  inbetalning av garantikapital, ska detta anmälas för  registrering. Tillsammans med anmälan ska det lämnas ett intyg  av bolagets revisor om att hela garantikapitalet har betalats  in inom sex månader från registreringen av anmälan enligt  första stycket.
Återbetalning av garantikapital
18 §
Tillsammans med en anmälan för registrering enligt 
12 kap. 66 § försäkringsrörelselagen (2010:2043) jämförd med 
10 kap. 21 § lagen (2019:742) om tjänstepensionsföretag av ett  beslut om återbetalning av garantikapital ska följande  handlingar ges in:
- en kopia av bolagsstämmans protokoll med beslutet om  återbetalning, och
- Finansinspektionens tillstånd till återbetalning.
Verksamhetskapital
Förutsättning för registrering
19 §
Tillsammans med en anmälan för registrering av en  tjänstepensionsförening ska det lämnas ett intyg från  föreningens revisor om att verksamhetskapital enligt 10 kap. 
51 § andra stycket lagen (2019:742) om tjänstepensionsföretag  har betalats in.
Återbetalning av verksamhetskapital
20 §
Tillsammans med en anmälan för registrering enligt 
13 kap. 25 § första stycket försäkringsrörelselagen 
(2010:2043) jämförd med 10 kap. 49 § lagen (2019:742) om  tjänstepensionsföretag av ett beslut om återbetalning av  verksamhetskapital ska följande handlingar ges in:
- en kopia av föreningsstämmans protokoll med beslutet om  återbetalning, och
- Finansinspektionens tillstånd till återbetalning.
Överlåtelse av försäkringsbestånd
21 §
Tillsammans med en anmälan för registrering enligt 
11 kap. 3 § lagen (2019:742) om tjänstepensionsföretag av  avtal om överlåtelse av försäkringsbestånd ska följande  handlingar ges in:
1. en kopia av bolags- eller föreningsstämmans protokoll med  beslutet om överlåtelse, och
2. en kopia av de handlingar som har lagts fram på stämman  enligt 11 kap. 2 § lagen om tjänstepensionsföretag.
Frivillig likvidation
22 §
I en anmälan för registrering enligt 17 kap. 9 § lagen 
(2018:672) om ekonomiska föreningar av ett beslut om frivillig  likvidation av ett ömsesidigt tjänstepensionsbolag eller en  tjänstepensionsförening ska det anges när likvidationen ska  inträda, om beslutet inte har omedelbar verkan.
Tillsammans med anmälan ska en kopia av bolags- eller  föreningsstämmans protokoll med beslutet om likvidationen ges  in.
Ändrade förhållanden
23 §
Om en uppgift som ett tjänstepensionsföretag har lämnat  till Bolagsverket har ändrats, ska företaget snarast  skriftligen underrätta Bolagsverket om detta.
Avgifter
Handläggning av ansökan om likvidation enligt lagen om  tjänstepensionsföretag
24 §
För handläggning och prövning av ansökan om likvidation  enligt 10 kap. 16, 37 och 59 §§ lagen (2019:742) om  tjänstepensionsföretag ska en avgift på 475 kronor betalas.
Handläggning av ansökningar enligt aktiebolagslagen
25 §
För handläggning och prövning av ansökningar enligt  aktiebolagslagen (2005:551) ska avgifter betalas till  Bolagsverket med följande belopp:
1. tillstånd enligt 24 kap. 22 § till verkställande av  delningsplan, 1 500 kronor,
2. likvidation enligt 25 kap. 11 §, 500 kronor, och
3. tillstånd enligt 28 kap. 5 § att inte lämna uppgift om  tjänstepensionsaktiebolagets företagsnamn på bolagets  webbplatser, 1 500 kronor.
26 §
En sådan särskild avgift som avses i 25 kap. 26 §  aktiebolagslagen (2005:551) ska uppgå till 2 700 kronor.
Bestämmelser om begäran om indrivning m.m. av en sådan avgift  finns i 4-9 §§ indrivningsförordningen (1993:1229). Att den  betalningsskyldige ska uppmanas att betala fordran innan  ansökan om indrivning görs framgår av 3 §  indrivningsförordningen. Indrivning behöver inte begäras för  en fordran som understiger 100 kronor om indrivning inte krävs  från allmän synpunkt.
Handläggning av ansökningar enligt lagen om ekonomiska  föreningar
27 §
För handläggning och prövning av ansökningar enligt lagen 
(2018:672) om ekonomiska föreningar ska avgifter betalas till  Bolagsverket med följande belopp:
1. tillstånd till minskning av reservfonden enligt 15 kap. 
4 §, 900 kronor,
2. likvidation enligt 17 kap. 11 §, 475 kronor.
Förordning (2020:409).
4 kap. Särskilda bestämmelser för europabolag och  europakooperativ
Tillämpningsområde
1 §
Detta kapitel gäller för
1. europabolag enligt rådets förordning (EG) nr 2157/2001 av  den 8 oktober 2001 om stadga för europabolag, här kallad SE-
förordningen, som driver tjänstepensionsverksamhet som  tjänstepensionsföretag, och
2. europakooperativ enligt rådets förordning (EG) nr 1435/2003  av den 22 juli 2003 om stadga för europeiska kooperativa  föreningar (SCE-föreningar), här kallad SCE-förordningen, som  driver tjänstepensionsverksamhet som tjänstepensionsföretag.
2 §
Bestämmelserna i 3 kap. om registrering i  försäkringsregistret ska, i fråga om europabolag och  europakooperativ som driver tjänstepensionsverksamhet som  tjänstepensionsföretag, tillämpas vid registrering i  europabolagsregistret respektive europakooperativsregistret.
Denna förordning ska även i övrigt tillämpas på europabolag  och europakooperativ som driver tjänstepensionsverksamhet som  tjänstepensionsföretag om inte något annat framgår av SE-
förordningen, SCE-förordningen, lagen (2019:742) om  tjänstepensionsföretag, lagen (2018:672) om ekonomiska  föreningar, försäkringsrörelselagen (2010:2043) eller  aktiebolagslagen (2005:551). Förordning (2020:409).
Ansökan och anmälan för registrering
3 §
En ansökan eller en anmälan enligt 2 eller 3 kap. ska  undertecknas av den verkställande direktören eller
1. när det gäller europabolag och europakooperativ som har ett  sådant förvaltningssystem som avses i artiklarna 39-42 i SE-
förordningen (dualistiskt organiserade europabolag) eller  artiklarna 37-41 i SCE-förordningen (dualistiskt organiserade  europakooperativ), en ledamot i ledningsorganet, eller
2. när det gäller europabolag eller europakooperativ som har  ett sådant förvaltningssystem som avses i artiklarna 43-45 i  SE-förordningen (monistiskt organiserade europabolag) eller  artiklarna 42-44 i SCE-förordningen (monistiskt organiserade  europakooperativ) en ledamot i förvaltningsorganet.
5 kap. Bemyndiganden
Bolagsverket
1 §
Bolagsverket får i fråga om tjänstepensionsföretag meddela  föreskrifter om
1. elektronisk överföring till Bolagsverket av en anmälan för  registrering eller en ansökan som ska handläggas av  Bolagsverket,
2. vilka krav som ska ställas på den elektroniska  underskriften enligt 3 kap. 8 §,
3. elektronisk överföring till Bolagsverket av handlingar som  ska ges in tillsammans med en anmälan eller en ansökan som har  upprättats elektroniskt,
4. bestyrkande av att en elektronisk kopia stämmer överens med  originalet,
5. vilka elektroniska underskrifter som får användas för att  en handling ska få ges in som ett elektroniskt original, och
6. hur en försäkran på heder och samvete enligt denna  förordning får undertecknas med en elektronisk underskrift.
Finansinspektionen
Föreskrifter för tjänstepensionsföretag
2 §
Finansinspektionen får i fråga om lagen (2019:742) om  tjänstepensionsföretag meddela föreskrifter om
1. vad tjänstepensionsföretag ska iaktta vid tillämpningen av 
1 kap. 16 §,
2. vad en sådan verksamhetsplan som avses i 2 kap. 13 § ska  innehålla,
3. vilka åtgärder ett tjänstepensionsföretag ska vidta för att  uppfylla de krav på soliditet, likviditet och riskhantering  som avses i 4 kap. 1 §,
4. vilken information ett tjänstepensionsföretag ska lämna  enligt 4 kap. 2 §,
5. innehållet i pensionsbeskedet som avses i 4 kap. 3 §,
6. vilka åtgärder ett tjänstepensionsföretag ska vidta för att  uppfylla de krav på god tjänstepensionsstandard som avses i 
4 kap. 4 §,
7. villkor för upplåning enligt 4 kap. 7 §,
8. de försäkringstekniska avsättningarnas innehåll och  beräkning enligt 5 kap. 1-6 §§,
9. användning av derivatinstrument enligt 6 kap. 9 §,
10. värdering av de tillgångar som avses i 6 kap. 14 § till  verkligt värde,
11. förande av register enligt 6 kap. 16 §,
12. villkor för att ta in, räkna av och bestämma omfattningen  av poster i kapitalbasen samt hur den i övrigt ska beräknas  enligt 7 kap. 2-7 §§,
13. beräkningen av det riskkänsliga kapitalkravet enligt 
8 kap. 2-6 a §§,
14. villkoren för nedsättning av garantibeloppet enligt 8 kap. 
14 §,
15. de krav som enligt 9 kap. 3, 12 och 13 §§ ska gälla för  dem som är verksamma i ett tjänstepensionsföretag,
16. innehållet i styrdokumenten enligt 9 kap. 4 §,
17. innehållet i det försäkringstekniska beräkningsunderlaget  enligt 9 kap. 5 §,
18. vad redogörelsen enligt 9 kap. 7 § ska innehålla,
19. uppgifterna för funktionen för riskhantering enligt 9 kap. 
10 §,
20. uppgifterna för funktionen för regelefterlevnad enligt 
9 kap. 11 §,
21. uppgifterna för funktionen för internrevision enligt 
9 kap. 12 §,
22. uppgifterna för aktuariefunktionen enligt 9 kap. 13 §,
23. innehållet i systemet för riskhantering enligt 9 kap. 15 §  samt omfattningen av riskerna i detta system,
24. kraven på de regelbundna utvärderingar som ska göras  enligt 9 kap. 16 §,
25. hur en bedömning av externa värderingar enligt 9 kap. 17 §  ska genomföras,
26. vad som ska ingå i risk- och solvensbedömningen enligt 
9 kap. 20 § och rapporteringen av resultatet av denna enligt 
9 kap. 22 §,
27. vad ett tjänstepensionsföretag ska beakta när ett  uppdragsavtal ingås enligt 9 kap. 23 § och innehållet i ett  sådant avtal,
28. vilka upplysningar ett tjänstepensionsföretag ska lämna  till Finansinspektionen enligt 14 kap. 5 § och när de ska  lämnas,
29. att vissa uppgifter som enligt 14 kap. 5 § ska lämnas till  Finansinspektionen i stället ska lämnas till Statistiska  centralbyrån,
30. innehållet i en åtgärdsplan enligt 15 kap. 5 §,
31. innehållet i en finansiell saneringsplan enligt 15 kap. 
8 §,
32. hur och när den gruppbaserade kapitalbasen och det  gruppbaserade kapitalkravet ska beräknas enligt 16 kap. 15-17, 
20 och 22 §§,
33. innehållet i samt omfattningen och fullgörandet av  rapporteringen enligt 16 kap. 18 §,
34. innehållet i en åtgärdsplan och en finansiell  saneringsplan enligt 16 kap. 21 § andra stycket,
35. vilka upplysningar ett företag ska lämna till  Finansinspektionen enligt 16 kap. 23, 27 och 33 §§,
36. företagsstyrningssystem inom en grupp enligt 16 kap. 29 §,  och
37. innehållet i en egen risk- och solvensbedömning inom en  grupp enligt 16 kap. 31 §. Förordning (2021:271).
3 §
Innan Finansinspektionen meddelar föreskrifter med stöd av 
2 § 29, ska inspektionen ge Riksbanken och Statistiska  centralbyrån tillfälle att yttra sig.
4 §
Finansinspektionen får i fråga om lagen (2019:742) om  tjänstepensionsföretag meddela föreskrifter om
1. hur information ska lämnas enligt 4 kap. 2 och 3 §§,
2. hur information om styrdokument för ersättningar ska  offentliggöras enligt 9 kap. 6 §,
3. hur upplysningar ska lämnas enligt 14 kap. 5 §, och
4. hur och när ett företag ska lämna upplysningar enligt 
16 kap. 23, 27 och 33 §§.
Finansinspektionen får även meddela föreskrifter inom andra  områden som rör verkställigheten av lagen om  tjänstepensionsföretag i den utsträckning som denna förordning  inte innehåller sådana bestämmelser. Förordning (2020:409).
5 §
Finansinspektionen får meddela föreskrifter om vad som  avses med ringa andel av företagets verksamhet i punkt 3  första stycket b i ikraftträdande- och övergångsbestämmelserna  till lagen (2019:742) om tjänstepensionsföretag.
Koncerner
6 §
Finansinspektionen får meddela föreskrifter om att  bestämmelserna om koncerner i lagen (2019:742) om  tjänstepensionsföretag, i föreskrifter som har meddelats med  stöd av lagen om tjänstepensionsföretag, i försäkrings-
rörelselagen (2010:2043), i föreskrifter som har meddelats med  stöd av försäkringsrörelselagen och i lagen (2018:672) om  ekonomiska föreningar, ska gälla helt eller delvis för en  sådan grupp av företag som inte utgör en koncern enligt 1 kap. 
10-14 §§ lagen om ekonomiska föreningar, men som har en  gemensam eller i huvudsak gemensam ledning.
Föreskrifter för utländska tjänstepensionsinstitut
7 §
Finansinspektionen får i fråga om lagen (1998:293) om  utländska försäkringsgivares och tjänstepensionsinstituts  verksamhet i Sverige meddela föreskrifter om
1. vilka upplysningar ett utländskt tjänstepensionsinstitut  ska lämna till inspektionen enligt 3 kap. 3 §,
2. vilken information ett utländskt tjänstepensionsinstitut  ska lämna enligt 8 kap. 1 b §, och
3. vad utländska tjänstepensionsinstitut ska iaktta vid  tillämpningen av 8 kap. 6 §.
8 §
Finansinspektionen får meddela föreskrifter om hur  information ska lämnas enligt 8 kap. 1 b § lagen (1998:293) om  utländska försäkringsgivares och tjänstepensionsinstituts  verksamhet i Sverige.
Finansinspektionen får även meddela föreskrifter inom andra  områden som rör verkställigheten av lagen om utländska  försäkringsgivares och tjänstepensionsinstituts verksamhet i  Sverige i fråga om utländska tjänstepensionsinstitut i den  utsträckning som denna förordning inte innehåller sådana  bestämmelser.
Föreskrifter för pensionsstiftelser
9 §
Finansinspektionen får i fråga om lagen (1967:531) om  tryggande av pensionsutfästelse m.m. meddela föreskrifter om
1. användning av derivatinstrument enligt 10 d §,
2. vilken information en pensionsstiftelse ska lämna enligt 
10 l § och hur den ska lämnas,
3. vad placeringsriktlinjerna och redogörelsen enligt 16 f §  ska innehålla,
4. vad de styrdokument som anges i 16 g § första och tredje  styckena ska innehålla, och
5. vilka upplysningar styrelsen i en pensionsstiftelse ska  lämna till Finansinspektionen enligt 14 kap. 5 § lagen 
(2019:742) om tjänstepensionsföretag jämförd med 35 § och när  de ska lämnas. Förordning (2024:1299).
10 §
Finansinspektionen får i fråga om lagen (1967:531) om  tryggande av pensionsutfästelse m.m. meddela föreskrifter om
1. hur information om ersättningspolicyn ska offentliggöras  enligt 16 g §, och
2. hur upplysningar ska lämnas av styrelsen för en  pensionsstiftelse enligt 14 kap. 5 § lagen (2019:742) om  tjänstepensionsföretag jämförd med 35 §.
Finansinspektionen får även meddela föreskrifter inom andra  områden som rör verkställigheten av lagen om tryggande av  pensionsutfästelse m.m. i den utsträckning som denna  förordning inte innehåller sådana bestämmelser.
Förordning (2020:409).
Polismyndigheten
11 §
Polismyndigheten får meddela föreskrifter om hur  uppgifter enligt 16 kap. 36 a § första stycket och 37 § lagen 
(2019:742) om tjänstepensionsföretag ska lämnas.
Förordning (2025:206).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.