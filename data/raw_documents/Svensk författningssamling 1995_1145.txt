Title: Förordning (1995:1145) om redovisning av nätverksamhet
SFS Number: Svensk författningssamling 1995:1145
URL: https://www.riksdagen.se/sv/dokument-och-lagar/dokument/svensk-forfattningssamling/forordning-19951145-om-redovisning-av_sfs-1995-1145/
Source Link: http://rkrattsbaser.gov.se/sfst?bet=1995:1145
Amendment Register Link: http://rkrattsbaser.gov.se/sfsr?bet=1995:1145
Ministry/Authority: Klimat- och näringslivsdepartementet RSE
Issued: 1995-10-26
Metadata: {"Utfärdad": "1995-10-26", "Ändrad": "t.o.m. SFS 2023:763"}

==================================================

Förordning (1995:1145) om redovisning av nätverksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1995:1145
Departement/myndighet
:   
Klimat- och näringslivsdepartementet RSE
Utfärdad
:   
1995-10-26
Omtryck
:   
SFS 1997:865
Ändrad
:   
t.o.m. SFS 2023:763
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelse
1 §
Denna förordning innehåller bestämmelser i anslutning till  ellagen (1997:857) om redovisning och revision av  nätverksamhet.
Av 4 § förordningen (2023:241) om det nationella elsystemet  framgår att Energimarknadsinspektionen är nätmyndighet enligt 
1 kap. 5 § ellagen.Förordning (2023:763).
Redovisning av nätverksamhet
Årsrapport
2 §
Nätföretag ska särskilt för nätverksamheten upprätta en  årsrapport för varje räkenskapsår.
Årsrapporten ska bestå av
1. en balansräkning för räkenskapsåret och för det föregående  räkenskapsåret,
2. en kostnadsslagsindelad resultaträkning för räkenskapsåret  och för det föregående räkenskapsåret,
3. noter,
4. en förvaltningsberättelse, och
5. en särskild rapport som ska bifogas förvaltningsberättelsen  med de uppgifter som behövs för att bedöma om avgifter för  överföring av el är skäliga och för att kunna jämföra olika  nätverksamheter.
Årsrapporten ska även i övrigt upprättas enligt god  redovisningssed. Förordning (2022:1408).
3 §
Har upphävts genom förordning (2022:1408).
4 §
I årsrapporten skall upplysning lämnas om koncernbidrag till eller från det företag som bedriver nätverksamheten samt uppgift om ägartillskott i den mån det berör nätverksamheten.
4 a §
I noter till årsrapporten ska upplysning lämnas om  följande uppgifter om intresseföretag och sådana gemensamt  styrda företag som det rapporterande företaget är delägare i:
1. inköp och försäljning som avser intresseföretag och  gemensamt styrda företag,
2. intäkter från övriga värdepapper och fordringar som avser  intresseföretag och gemensamt styrda företag som utgör  anläggningstillgångar,
3. övriga ränteintäkter och liknande intäkter som härrör från  intresseföretag och gemensamt styrda företag,
4. räntekostnader och liknande kostnader som avser  intresseföretag och gemensamt styrda företag,
5. andelar i intresseföretag och gemensamt styrda företag som  avser kortfristiga placeringar, och
6. ställda säkerheter och ansvarsförbindelser till förmån för  intresseföretag och gemensamt styrda företag.
Uttrycken intresseföretag och gemensamt styrda företag har  samma betydelse som i årsredovisningslagen (1995:1554).
Förordning (2015:828).
5 §
Har upphävts genom förordning (1997:865).
Årsrapportens utformning
6 §
Samtliga till nätverksamheten direkt hänförliga intäkter och kostnader skall redovisas i resultaträkningen. Om nätverksamhet bedrivs tillsammans med annan verksamhet, skall gemensamma intäkter och kostnader redovisas efter fördelning enligt adekvata och dokumenterade fördelningsgrunder på ett sätt som ger en rättvisande bild av nätverksamheten.
7 §
Samtliga till nätverksamheten direkt hänförliga tillgångar, avsättningar och skulder samt eget kapital skall redovisas i balansräkningen. Tillgångar, avsättningar och skulder samt eget kapital som är gemensamma för nätverksamheten och annan verksamhet skall fördelas enligt adekvata och dokumenterade fördelningsgrunder mellan rörelsegrenarna på ett sätt som ger en rättvisande bild av nätverksamheten. Förordning (1997:865).
7 a §
I de fall god redovisningssed innebär andra  värderingsprinciper i årsrapporten än vad som gäller i den  officiella årsredovisningen ska uppgift lämnas om vilka  justeringar som skett av värdena samt orsaken till  justeringen. Förordning (2022:1408).
8 §
I förvaltningsberättelsen skall upplysningar lämnas dels om sådana förhållanden som är viktiga för bedömningen av nätverksamhetens ställning och resultat men som inte skall redovisas i resultaträkning eller balansräkning, dels om händelser som inträffat under räkenskapsåret eller därefter om de är av väsentlig betydelse för nätverksamheten. Förordning
(1997:865).
Anläggningsregister
9 §
Ett anläggningsregister för nätverksamheten ska upprättas  och hållas aktuellt. Registret ska upprättas enligt god  redovisningssed och för varje tillgång som helt eller delvis  är avsedd att stadigvarande brukas eller innehas i  nätverksamheten.
Anläggningsregistret ska innehålla uppgifter om
1. anskaffningstidpunkt,
2. anskaffningsvärde,
3. avskrivningsplan, och
4. årets planenliga och ackumulerade planenliga avskrivningar.
Nätmyndigheten får i det enskilda fallet medge undantag från  första stycket. Förordning (2022:1408).
Särskilda bestämmelser för vissa former av nätverksamhet
9 a §
En årsrapport ska upprättas för varje nätkoncession för  område utan en lägsta tillåtna spänning. Om nätmyndigheten  enligt 3 kap. 51 § ellagen (1997:857) har beslutat att flera  områden ska redovisas samlat, ska i stället en årsrapport  upprättas för samtliga områden som omfattas av nätmyndighetens  beslut. Förordning (2022:586).
10 §
Om ett nätföretag, som redovisar flera nätkoncessioner  för område samlat med stöd av ett beslut enligt 3 kap. 51 §  ellagen (1997:857), övergår till redovisning av ett eller  flera områden för sig, ska nätföretaget på begäran av  nätmyndigheten visa dels hur anläggningstillgångarnas  planenliga restvärde har fördelats på vart och ett av de  berörda koncessionsområdena, dels hur kostnaderna för  avskrivning och ränta har beräknats för vart och ett av de  berörda koncessionsområdena. Förordning (2022:586).
11 §
Har upphävts genom förordning (2015:261).
12 §
Följande ska framgå av nätföretagets redovisning av  nätverksamhet som avser regionnät:
1. kostnader för varje anslutning till ett annat nätföretags  ledning, ställverk eller anslutning direkt till en  transformator fördelade på varje nätregion enligt 4 kap. 35 §  andra stycket ellagen (1997:857),
2. kostnader för varje nedtransformering, och
3. övriga kostnader inom varje normalt spänningsintervall för  nätföretagets samtliga regionnät. Förordning (2022:586).
Särskild granskning av nätverksamhet
13 §
En revisor som granskar redovisning av nätverksamhet  enligt 3 kap. 59 § ellagen (1997:857) ska vara auktoriserad  eller godkänd. Om nätverksamheten bedrivs tillsammans med en  annan verksamhet och den samlade verksamheten enligt de  föreskrifter som gäller för associationsformen ska granskas av  minst en auktoriserad revisor, ska den revisor som granskar  nätverksamheten vara auktoriserad.
Nätmyndigheten får i det enskilda fallet medge undantag från  kravet i första stycket, om inte företaget enligt annan  lagstiftning är skyldigt att ha en auktoriserad eller godkänd  revisor. Förordning (2022:586).
14 §
Årsrapportshandlingarna för nätverksamheten skall senast fem månader efter räkenskapsårets utgång avlämnas till revisor för sådan granskning som avses i 15 §.
15 §
Revisorn ska i det intyg som ska ges in till  nätmyndigheten enligt 3 kap. 60 § ellagen (1997:857) ange om  årsrapporten upprättats enligt gällande föreskrifter och i  överensstämmelse med god redovisningssed. När revisorn har  avslutat sin granskning ska han eller hon göra en hänvisning  till intyget på årsrapporten. Revisorns granskning omfattar  inte den särskilda rapport som enligt 2 § andra stycket 5 ska  bifogas förvaltningsberättelsen. Förordning (2022:1408).
Insändande av årsrapportshandlingar m.m.
16 §
En bestyrkt kopia av årsrapporten och revisorsintyget ska  ha kommit in till nätmyndigheten senast sju månader efter  räkenskapsårets utgång.
Med en bestyrkt kopia jämställs ett elektroniskt dokument som  har undertecknats med en elektronisk underskrift.
Förordning (2022:1408).
16 a §
Årsrapporten ska undertecknas i enlighet med vad som  gäller för undertecknande av årsredovisningar enligt  årsredovisningslagen (1995:1554).
Om nätverksamheten bedrivs av en kommun, ska årsrapporten i  stället beslutas av kommunfullmäktige eller av den som  fullmäktige utsett.
Om någon årsredovisning enligt årsredovisningslagen eller  kommunallagen (2017:725) inte upprättas, ska årsrapporten  undertecknas av den som bedriver nätverksamheten eller av  behöriga ställföreträdare för den som bedriver  nätverksamheten.
Årsrapporten ska innehålla uppgift om den dag då den  undertecknades. Förordning (2017:1047).
Bemyndiganden
17 §
Nätmyndigheten får meddela närmare föreskrifter om
1. hur anläggningstillgångar ska specificeras,
2. kompletterande noter om fördelningsprinciper, principer för  intern prissättning och metoder för gränsdragning mellan  underhåll och investering,
3. upprättande av nyckeltal för avkastningsmått och  finansiella mått,
4. de uppgifter som ska ingå i den särskilda rapport som ska  bifogas förvaltningsberättelsen, såsom ekonomiska uppgifter,  uppgifter om leveranssäkerhet, nättäthet, personalresurser och  de uppgifter i övrigt som behövs för att kunna jämföra olika  nätverksamheter, och
5. elektronisk underskrift enligt 16 § andra stycket.
Förordning (2022:1408).
Överklagande
18 §
Nätmyndighetens beslut enligt denna förordning får inte överklagas. Förordning (1998:1151).
Övergångsbestämmelser
1997:865
Denna förordning träder i kraft den 1 januari 1998 och tillämpas första gången i fråga om årsrapport för nätverksamhet avseende det räkenskapsår som inleds närmast efter den 31 december 1997.
1998:1151
Denna förordning träder i kraft den 1 oktober 1998. Äldre föreskrifter gäller fortfarande i fråga om överklagande av beslut som har meddelats före ikraftträdandet
1999:11
Denna förordning träder i kraft den 3 februari 1999 och tillämpas första gången i fråga om årsrapport för nätverksamhet avseende det räkenskapsår som inleds närmast efter den 31 december 1998.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.