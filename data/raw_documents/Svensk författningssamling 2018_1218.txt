Title: Resegarantilag (2018:1218)
SFS Number: Svensk författningssamling 2018:1218
URL: https://www.riksdagen.se/sv/dokument-och-lagar/dokument/svensk-forfattningssamling/resegarantilag-20181218_sfs-2018-1218/
Source Link: http://rkrattsbaser.gov.se/sfst?bet=2018:1218
Amendment Register Link: http://rkrattsbaser.gov.se/sfsr?bet=2018:1218
Ministry/Authority: Finansdepartementet KO
Issued: 2018-06-20
Metadata: {"Utfärdad": "2018-06-20"}

==================================================

Resegarantilag (2018:1218)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2018:1218
Departement/myndighet
:   
Finansdepartementet KO
Utfärdad
:   
2018-06-20
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag innehåller bestämmelser om resegaranti för  paketresor och sammanlänkade researrangemang som omfattas av  paketreselagen (2018:1217).
2 §
Med resegaranti avses i denna lag ett skydd mot  ekonomisk skada som kan drabba resenärer till följd av  insolvens hos arrangörer av paketresor eller näringsidkare  som genom förmedling eller på annat sätt underlättat  uppkomsten av sammanlänkade researrangemang.
3 §
De definitioner av resetjänst, paketresa, sammanlänkat  researrangemang, resenär, näringsidkare, arrangör och  återförsäljare som anges i 1 kap. 2-5 §§ paketreselagen 
(2018:1217) har samma innebörd i denna lag.
Skyldighet att ordna resegaranti
4 §
Den som är arrangör av en paketresa är skyldig att se  till att paketresan omfattas av en resegaranti som är godkänd  enligt denna lag. Skyldigheten ska fullgöras innan paketresan  erbjuds till försäljning.
Om paketresan har satts ihop av en arrangör som är etablerad  i ett land utanför Europeiska ekonomiska samarbetsområdet 
(EES), är den återförsäljare som är etablerad i ett land inom  EES och erbjuder paketresan till försäljning skyldig att se  till att paketresan omfattas av en resegaranti som är godkänd  enligt denna lag.
Paketresor som inte innefattar någon passagerartransport och  för vilka betalning inte heller görs förrän efter det att  paketresan har genomförts behöver inte omfattas av  resegaranti.
5 §
Den näringsidkare som genom förmedling eller på annat  sätt underlättar uppkomsten av ett sammanlänkat  researrangemang är skyldig att se till att researrangemanget  omfattas av en resegaranti som är godkänd enligt denna lag.  Skyldigheten ska fullgöras innan näringsidkaren vidtar  åtgärder som möjliggör bokning av ett sammanlänkat  researrangemang.
Om näringsidkaren inte ansvarar för någon passagerartransport  som ingår i det sammanlänkade researrangemanget och inte  heller tar emot betalning förrän efter det att  researrangemanget har genomförts, behöver researrangemanget  inte omfattas av resegaranti.
Resegarantins omfattning och villkor
6 §
Resegarantin för en paketresa ska säkerställa att de  betalningar som görs för paketresan betalas tillbaka till  resenären i den utsträckning som paketreseavtalet inte  fullgörs till följd av arrangörens insolvens.
Om en passagerartransport ingår i paketresan ska resegarantin  också säkerställa hemtransport, och inkvartering om det  behövs i avvaktan på hemtransporten, i den utsträckning som  passagerartransporten inte fullgörs till följd av arrangörens  insolvens.
7 §
Resegarantin för ett sammanlänkat researrangemang ska  säkerställa att de betalningar som görs till den  näringsidkare som genom förmedling eller på annat sätt  underlättar uppkomsten av det sammanlänkade researrangemanget  betalas tillbaka till resenären i den utsträckning som de  resetjänster som ingår i researrangemanget inte fullgörs till  följd av näringsidkarens insolvens.
Om näringsidkaren ansvarar för en passagerartransport som  ingår i researrangemanget ska resegarantin också säkerställa  hemtransport, och inkvartering om det behövs i avvaktan på  hemtransporten, i den utsträckning som passagerartransporten  inte fullgörs till följd av näringsidkarens insolvens.
8 §
Resegarantin enligt 6 och 7 §§ ska omfatta rimligt  förutsebara kostnader.
9 §
Resegarantin ska ge resenären rätt till ersättning som  utan onödigt dröjsmål betalas ut när det står klart att en  resetjänst som ingår i paketresan eller det sammanlänkade  researrangemanget inte kommer att fullgöras inom skälig tid  och det framstår som sannolikt att det beror på insolvens hos  arrangören eller den näringsidkare som genom förmedling eller  på annat sätt har underlättat uppkomsten av det sammanlänkade  researrangemanget.
10 §
Resegarantin får innehålla villkor som innebär att
1. ersättningen får betalas ut till den som erbjuder en  fortsättning på paketresan eller tillhandahåller inkvartering  eller hemtransport åt resenären,
2. ersättningen ska minskas med det belopp som resenären har  fått i ersättning på annat sätt för att resetjänsten inte  fullgjorts,
3. ersättningen får krävas tillbaka i den utsträckning  resenären genom att lämna oriktiga uppgifter har fått högre  ersättning än vad som annars skulle ha betalats ut, och
4. rätten till ersättning från resegarantin upphör om begäran  om ersättning inte har framställts inom en viss tid, dock  inte kortare än tre månader från det att det står klart att  den resetjänst som avses med begäran inte kommer att  fullgöras.
Skyldighet att anmäla verksamhet
11 §
En näringsidkare ska anmäla sin verksamhet till den  myndighet som avses i 12 §, om näringsidkaren avser att
1. bedriva verksamhet som arrangör,
2. genom förmedling eller på annat sätt underlätta uppkomsten  av sammanlänkade researrangemang, eller
3. bedriva verksamhet som återförsäljare för en arrangör som  är etablerad i ett land utanför EES.
Näringsidkaren ska lämna de uppgifter om sin verksamhet som  är nödvändiga för att frågan om skyldighet att ordna  resegaranti ska kunna prövas.
Uppgifterna i anmälan ska lämnas på heder och samvete.
Prövning av skyldighet att ordna resegaranti
12 §
Den myndighet som regeringen bestämmer prövar om det  finns en skyldighet att ordna resegaranti enligt denna lag.  Myndigheten ska också pröva om det utifrån de krav som  föreskrivs i denna lag och föreskrifter som har meddelats i  anslutning till lagen finns förutsättningar för att godkänna  en ordnad resegaranti.
Vid prövningen ska hänsyn tas till
1. storleken på de sammanlagda betalningar som gjorts av  resenärer för paketresor respektive sammanlänkade  researrangemang,
2. tidsperioden mellan delbetalning och slutbetalning och  fullgörandet av resetjänsten, och
3. i förekommande fall, den uppskattade kostnaden för  hemtransporter.
Myndigheten får bestämma att ett beslut om resegaranti ska  gälla omedelbart.
13 §
En resegaranti ska bestå av
1. en betalningsutfästelse som har utfärdats av en bank, ett  kreditmarknadsföretag eller ett försäkringsbolag och som  fullgörs efter uppmaning,
2. en försäkring,
3. deponerade medel, eller
4. något annat liknande åtagande.
Vid bedömningen av om en resegaranti kan godkännas enligt 
12 § ska det beaktas vilka krav på soliditet, likviditet,  riskhantering och tillsyn som gäller för den som står för  resegarantin.
14 §
En resegaranti som en näringsidkare har ordnat i  enlighet med de bestämmelser som gäller för skydd vid  insolvens i det land inom EES där näringsidkaren är etablerad  ska erkännas som en godkänd resegaranti enligt denna lag.
15 §
Regeringen eller den myndighet som regeringen  bestämmer får meddela ytterligare föreskrifter om de  förutsättningar som ska gälla för att en resegaranti ska  godkännas.
Skyldighet att anmäla ändrade förutsättningar
16 §
Om de förutsättningar som legat till grund för ett  beslut att godkänna resegaranti enligt 12 § ändras, ska  näringsidkaren utan dröjsmål underrätta den myndighet som  meddelat beslutet. Näringsidkaren ska lämna de uppgifter som  är nödvändiga för att frågan ska kunna prövas på nytt.
Ersättning från resegarantin
17 §
Om inte annat följer av de villkor som gäller för en  resegaranti, ska den myndighet som regeringen bestämmer pröva  begäran om ersättning från resegarantin.
18 §
När en begäran om ersättning från en resegaranti ska  prövas av en myndighet enligt 17 §, ska resegarantin tas i  anspråk för att ersätta resenären i den utsträckning som  framgår av 6-9 §§. Om inte annat följer av de villkor som  gäller för resegarantin, ska de villkor som framgår av 10 §  tillämpas.
Tillsyn
19 §
Den myndighet som regeringen bestämmer utövar tillsyn  över att denna lag och föreskrifter som har meddelats i  anslutning till lagen följs.
20 §
Tillsynsmyndigheten har rätt att göra inspektion hos  näringsidkaren och ta del av de handlingar som behövs för  tillsynen. Näringsidkaren ska lämna de upplysningar om  verksamheten som begärs för tillsynen.
Om näringsidkaren inte tillhandahåller handlingarna eller  lämnar upplysningarna, får tillsynsmyndigheten förelägga  näringsidkaren att fullgöra sin skyldighet.
Ett beslut om föreläggande får förenas med vite.
21 §
Sådana uppgifter som anges i 16 och 20 §§ ska lämnas  av näringsidkaren på heder och samvete.
22 §
Om en näringsidkare som är skyldig att se till att  resegaranti ordnas enligt denna lag inte gör det, får  tillsynsmyndigheten förelägga denne att fullgöra sin  skyldighet.
Ett beslut om föreläggande får förenas med vite.
23 §
Tillsynsmyndigheten får bestämma att beslut enligt 
20 eller 22 § ska gälla omedelbart.
Sanktioner
24 §
Om en näringsidkare, i strid med 4 eller 5 §, inte  ser till att en paketresa eller ett sammanlänkat  researrangemang omfattas av en resegaranti enligt denna lag,  ska en sanktionsavgift tas ut.
En sanktionsavgift ska också tas ut av en näringsidkare som  inte har underrättat myndigheten enligt 16 § om att de  förutsättningar som legat till grund för beslutet att  godkänna resegarantin har ändrats.
Sanktionsavgiften tillfaller staten.
25 §
Sanktionsavgiften ska bestämmas till lägst femtusen  kronor och högst tio miljoner kronor.
Avgiften får inte överstiga tio procent av näringsidkarens  omsättning närmast föregående räkenskapsår. Om överträdelsen  har skett under näringsidkarens första verksamhetsår, eller  om uppgifter om omsättningen annars saknas eller är  bristfälliga, får omsättningen uppskattas.
När avgiftens storlek bestäms ska hänsyn tas till hur  allvarlig överträdelsen är.
26 §
Hel eller delvis befrielse från en sanktionsavgift  ska beslutas om det är oskäligt att ta ut avgiften med fullt  belopp. Vid denna bedömning ska det särskilt beaktas
1. om överträdelsen har berott på sjukdom som medfört att den  avgiftsskyldige inte kunnat göra det som ålegat honom eller  henne och inte heller kunnat uppdra åt någon annan att göra  det,
2. om överträdelsen annars berott på en omständighet som den  avgiftsskyldige varken förutsåg eller borde ha förutsett  eller inte kunnat påverka, eller
3. vad den avgiftsskyldige har gjort för att undvika  överträdelsen.
27 §
En sanktionsavgift får inte tas ut för en  överträdelse som omfattas av ett föreläggande som har  förenats med vite enligt denna lag om överträdelsen ligger  till grund för en ansökan om utdömande av vitet.
28 §
Tillsynsmyndigheten prövar frågor om  sanktionsavgifter.
En sanktionsavgift får inte beslutas senare än fem år från  den tidpunkt då överträdelsen upphörde.
29 §
Sanktionsavgiften ska betalas till  tillsynsmyndigheten inom trettio dagar från det att beslutet  fick laga kraft eller inom den längre tid som anges i  beslutet.
Om avgiften inte betalas inom den tid som anges i första  stycket, ska tillsynsmyndigheten lämna den obetalda avgiften  för indrivning. Bestämmelser om indrivning finns i lagen 
(1993:891) om indrivning av statliga fordringar m.m.
Avgiften faller bort i den utsträckning som verkställighet  inte har skett inom fem år från det att beslutet fick laga  kraft.
Överklagande
30 §
Beslut enligt denna lag får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2018:1218
1. Denna lag träder i kraft den 1 augusti 2018.
2. Genom lagen upphävs resegarantilagen (1972:204).
3. Den upphävda lagen gäller dock fortfarande för resor där  reseavtalet har ingåtts före ikraftträdandet. Ärenden om  ianspråktagande av säkerhet enligt 9 § och 15 § fjärde  stycket i den lagen ska dock prövas av Kammarkollegiet. Det  som föreskrivs i 15 § tredje stycket i den lagen om  överklagande av sådana ärenden ska även gälla  Kammarkollegiets beslut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.