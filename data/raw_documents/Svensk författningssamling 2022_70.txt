Title: Lag (2022:70) om rapportering av betalningstider
SFS Number: Svensk författningssamling 2022:70
URL: https://www.riksdagen.se/sv/dokument-och-lagar/dokument/svensk-forfattningssamling/lag-202270-om-rapportering-av-betalningstider_sfs-2022-70/
Source Link: http://rkrattsbaser.gov.se/sfst?bet=2022:70
Amendment Register Link: http://rkrattsbaser.gov.se/sfsr?bet=2022:70
Ministry/Authority: Klimat- och näringslivsdepartementet RSN
Issued: 2022-01-27
Metadata: {"Utfärdad": "2022-01-27"}

==================================================

Lag (2022:70) om rapportering av betalningstider
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2022:70
Departement/myndighet
:   
Klimat- och näringslivsdepartementet RSN
Utfärdad
:   
2022-01-27
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll
1 §
Denna lag innehåller bestämmelser om skyldighet för vissa  företag att rapportera uppgifter om betalningstider vid köp av  varor eller tjänster.
Ord och uttryck
2 §
I denna lag betyder
rapporteringsskyldigt företag: en juridisk person som  yrkesmässigt bedriver ekonomisk verksamhet och som är bildad  enligt svensk rätt där medelantalet anställda under vart och  ett av de två senaste räkenskapsåren uppgått till minst 250,
företag som är verksamma i Sverige: en fysisk eller juridisk  person som yrkesmässigt bedriver ekonomisk verksamhet och som  ingår i Statistiska centralbyråns allmänna företagsregister,
rapporteringsperiod: perioden från och med den 1 juli till och  med den 30 juni följande kalenderår,
faktisk betalningstid: den tid det tar från det att en faktura  har skickats till dess att leverantören får betalt,
avtalad betalningstid: den betalningstid som har angetts på  fakturan eller, om parterna kommit överens om en annan  betalningstid, den betalningstid som har avtalats mellan  parterna,
avtal om omvänd factoring: ett avtal som innebär att  leverantören får betalt från ett finansbolag när köparen har  godkänt fakturan.
Omfattning av rapporteringen
3 §
Ett rapporteringsskyldigt företag ska senast den 
30 september varje år till Bolagsverket rapportera uppgifter  om betalningstider vid köp av varor eller tjänster från  företag som är verksamma i Sverige och som har färre än 250  anställda. Rapporteringsskyldigheten omfattar inte uppgifter  som avser köp från ett företag inom samma koncern enligt  definitionen i 1 kap. 4 § årsredovisningslagen (1995:1554).
Uppgifterna ska avse fakturor som det rapporteringsskyldiga  företaget har betalat under den senaste rapporteringsperioden.
Uppgifter som ska rapporteras
4 §
Det rapporteringsskyldiga företaget ska rapportera  följande uppgifter:
1. den genomsnittliga avtalade betalningstiden,
2. den genomsnittliga faktiska betalningstiden, och
3. den andel fakturor som har betalats efter utgången av  avtalad betalningstid.
Uppgifterna ska redovisas uppdelat på storlekskategorierna
1. företag som har 0-9 anställda,
2. företag som har 10-49 anställda, och
3. företag som har 50-249 anställda.
5 §
När det gäller köp där avtal om omvänd factoring har  träffats, ska uppgifterna enligt 4 § redovisas separat. Med  betalningstid avses vid sådana köp tiden för köparens  betalning till finansbolaget.
Register
6 §
Bolagsverket ska föra ett register över de uppgifter som  rapporteras enligt lagen.
Registret ska hållas tillgängligt för allmänheten.
Vite
7 §
Om ett rapporteringsskyldigt företag inte fullgör sin  rapporteringsskyldighet enligt lagen får Bolagsverket  förelägga företaget att inom viss tid fullgöra skyldigheten.
Ett föreläggande får förenas med vite.
Frågor om utdömande av vite prövas av Bolagsverket.
Överklagande
8 §
Bolagsverkets beslut om vitesföreläggande och om utdömande  av vite enligt 7 § får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Övergångsbestämmelser
2022:70
1. Denna lag träder i kraft den 1 mars 2022.
2. Rapporteringsskyldigheten enligt 3 § tillämpas första  gången för rapporteringsperioden från och med den 1 juli 2022  till och med den 30 juni 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.