Title: Konsumentkreditlag (2010:1846)
SFS Number: Svensk författningssamling 2010:1846
URL: https://www.riksdagen.se/sv/dokument-och-lagar/dokument/svensk-forfattningssamling/konsumentkreditlag-20101846_sfs-2010-1846/
Source Link: http://rkrattsbaser.gov.se/sfst?bet=2010:1846
Amendment Register Link: http://rkrattsbaser.gov.se/sfsr?bet=2010:1846
Ministry/Authority: Justitiedepartementet L2
Issued: 2010-12-09
Metadata: {"Utfärdad": "2010-12-09", "Ändrad": "t.o.m. SFS 2025:365"}

==================================================

Konsumentkreditlag (2010:1846)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2010:1846
Departement/myndighet
:   
Justitiedepartementet L2
Utfärdad
:   
2010-12-09
Ändrad
:   
t.o.m. SFS 2025:365
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
Denna lag gäller kredit som en näringsidkare lämnar eller  erbjuder en konsument. Lagen gäller också kredit som lämnas  eller erbjuds en konsument av någon annan än en  näringsidkare, om krediten förmedlas av en näringsidkare som  ombud för kreditgivaren.
Lagen innehåller också bestämmelser om vissa särskilda  skyldigheter för kreditförmedlare.
Lag (2016:1031)
.
2 §
I lagen avses med
konsument: en fysisk person som handlar huvudsakligen för  ändamål som faller utanför näringsverksamhet,
näringsidkare: en fysisk eller juridisk person som handlar för  ändamål som har samband med den egna näringsverksamheten,
kreditgivare: den som lämnar krediten eller övertar den  ursprungliga kreditgivarens fordran,
kreditavtal: ett avtal om lån, kontokredit, betalningsanstånd  eller liknande,
kontokredit: ett kreditavtal som innebär en fortlöpande rätt  att utnyttja ett kreditutrymme,
kreditköp: ett köp av en vara eller tjänst som finansieras  genom en kredit som lämnas av
- säljaren, eller
- annan kreditgivare, om det görs på grund av en  överenskommelse mellan denne och säljaren eller om varan eller  tjänsten anges i kreditavtalet,
kontantpris: det pris till vilket en vara eller tjänst  vanligen erbjuds konsumenter mot kontant betalning,
kreditkostnad: det sammanlagda beloppet av räntor, avgifter  och andra kostnader som konsumenten ska betala med anledning  av krediten, inklusive nödvändiga kostnader för värdering,  dock med undantag för notariatsavgifter,
kreditfordran: summan av kreditbeloppet och kreditkostnaden,
kreditränta: räntekostnaden per år för den vid varje tid  obetalda delen av skulden angiven som en ränta,
effektiv ränta: kreditkostnaden angiven som en årlig ränta  beräknad på kreditbeloppet, i förekommande fall med hänsyn  tagen till att delbetalningar ska göras under den löpande  kredittiden,
bostadskredit:
- en kredit som är förenad med panträtt i fast egendom,  tomträtt eller bostadsrätt eller liknande rätt eller som är  förenad med motsvarande rätt i byggnad som inte hör till  fastighet, eller
- en kredit som tas i syfte att förvärva eller behålla  äganderätt till sådan egendom, om det inte är fråga om en  tillfällig finansieringslösning under övergången till ett  annat finansiellt arrangemang och krediten har en obestämd  löptid eller ska återbetalas inom 12 månader,
bostadskredit i utländsk valuta: en bostadskredit i en annan  valuta än
- valutan i det land inom EES där konsumenten är bosatt,
- valutan som konsumenten får sin inkomst i, eller
- valutan som konsumenten har de tillgångar i som ska användas  som betalning av krediten,
referensvärde: det som anges i artikel 3.1.3 i  Europaparlamentets och rådets förordning (EU) 2016/1011 av den 
8 juni 2016 om index som används som referensvärden för  finansiella instrument och finansiella avtal eller för att  mäta investeringsfonders resultat, och om ändring av  direktiven 2008/48/EG och 2014/17/EU och förordning (EU) nr 
596/2014.
Lag (2024:1238)
.
3 §
Lagen gäller inte författningsreglerade lån som lämnas av statsmedel och inte heller lån som lämnas i pantbanksverksamhet enligt pantbankslagen (1995:1000).
4 §
För en annan räntefri kredit än kontokredit som inte är  förbunden med mer än en obetydlig avgift och som ska betalas  tillbaka inom tre månader gäller inte bestämmelserna om  information i 7-10 §§, om dokumentation av kreditavtalet i 
14 §, om ångerrätt i 21-25 §§, om underrättelse vid en  överlåtelse i 28 § andra stycket eller om uppsägning av  kreditavtal med obestämd löptid i 37 §. Om en sådan kredit  avser kreditköp, gäller inte heller bestämmelserna om  kreditprövning i 12 och 13 §§.
För en räntefri kontokredit som inte är förbunden med mer än  en obetydlig avgift och som ska betalas tillbaka inom tre  månader gäller inte bestämmelserna om information i 7-10 §§  och 14 § andra och tredje styckena, om ångerrätt i 21-25 §§  eller om uppsägning av kreditavtal med obestämd löptid i 37 §.
För en kontokredit som ska betalas tillbaka på uppmaning eller  inom tre månader gäller inte bestämmelserna om information vid  marknadsföring i 7 § andra stycket 4-6 och tredje stycket, om  information i kreditavtalet i 14 § andra stycket, om ångerrätt  i 21-25 §§, om betalning av skulden i förtid i 32-36 §§ eller  om uppsägning av kreditavtal med obestämd löptid i 37 §.
För en bostadskredit gäller inte bestämmelserna om information  i 7 b, 8 och 10 §§, om betalningsplan i 16 §, om räntetak i 
19 a §, om kostnadstak i 19 b och 19 c §§, om ångerrätt i 21-25 §§, om förlängning av löptiden i 36 a § eller om uppsägning  av kreditavtal med obestämd löptid i 37 §. För en  bostadskredit där kreditfordran ska betalas först i samband  med att den egendom som utgör säkerhet överlåts med anledning  av att låntagaren uppnår en viss ålder eller på grund av  låntagarens sviktande hälsa eller död gäller dock  bestämmelserna om information i 8 § första stycket och 10 §.
För en kredit som lämnas av ett kreditinstitut eller  värdepappersbolag för finansiering av ett avtal med institutet  eller bolaget om köp av finansiella instrument gäller inte  bestämmelserna om information i 8-10 §§ och 14 § andra och  tredje styckena eller om uppsägning av kreditavtal med  obestämd löptid i 37 §.
Lag (2024:1238)
.
5 §
Ett avtalsvillkor som i jämförelse med bestämmelserna i denna lag är till nackdel för konsumenten är utan verkan mot denne, om inte annat anges i lagen.
5 a §
Den information som näringsidkaren ska lämna enligt  denna lag ska vara kostnadsfri för konsumenten.
Lag (2016:1031)
.
God kreditgivningssed
6 §
Näringsidkaren ska i sitt förhållande till konsumenten  iaktta god kreditgivningssed. Näringsidkaren ska därvid ta  till vara konsumentens intressen med tillbörlig omsorg och ge  de förklaringar som konsumenten behöver.
I fråga om en bostadskredit ska förklaringarna omfatta andra  tjänster som erbjuds tillsammans med krediten.
Lag (2016:1031)
.
Måttfullhet vid marknadsföring
6 a §
Vid marknadsföring av krediter ska måttfullhet  iakttas.
Marknadsföring som strider mot första stycket ska vid  tillämpningen av 5, 23 och 26 §§ marknadsföringslagen 
(2008:486) anses som otillbörlig mot konsumenter.
Lag (2018:478)
.
Allmän information om bostadskrediter
6 b §
Näringsidkaren ska tillhandahålla allmän  information om bostadskrediter som näringsidkaren erbjuder  konsumenter. Sådan information behöver inte tillhandahållas  av en kreditförmedlare som inte uppträder som ombud för en  kreditgivare.
Informationen ska innehålla uppgifter om
1. näringsidkarens namn, organisationsnummer och adress,
2. de ändamål som krediten får användas för,
3. säkerheter som kan komma att krävas för ingående av  kreditavtalet,
4. kreditavtalets löptid,
5. vilket slags kreditränta som kan erbjudas, bland annat  huruvida räntan är rörlig eller bunden och vilka  räntebindningstider som erbjuds, och en kort beskrivning av  vad som kännetecknar olika räntor och vad de innebär för  konsumenten,
6. i förekommande fall, vilket referensvärde som  kreditavtalet hänvisar till och vem som kontrollerar  tillhandahållandet av referensvärdet samt en beskrivning av  vad det innebär för konsumenten att referensvärdet används,
7. vilken valuta som bostadskrediten kan erbjudas i och, i  förekommande fall, en förklaring av vad det innebär för  konsumenten att ta en bostadskredit i utländsk valuta,
8. kreditbeloppet, kreditkostnaden, kreditfordran och den  effektiva räntan genom att använda representativa exempel,
9. eventuella andra kostnader som ska betalas i samband med  ett kreditavtal,
10. olika alternativ för återbetalning av krediten med  angivande av amorteringarnas antal, regelbundenhet och belopp  och, i förekommande fall, att iakttagande av kreditvillkoren  inte garanterar att hela kreditbeloppet är återbetalt vid  kredittidens slut,
11. villkoren för återbetalning i förtid,
12. vilka krav på värdering av en säkerhet som ställs, vem  som är ansvarig för att värderingen utförs och huruvida  kostnader för värderingen kommer att uppstå för  konsumenten,
13. konsekvenserna av att kreditavtalet inte  följs,
14. huruvida det krävs att konsumenten öppnar ett konto eller  ansluter sig till en tjänst som möjliggör betalning av  amorteringar och kostnader, och
15. huruvida konsumenten förutsätts köpa andra tjänster för  att kunna få krediten på de marknadsförda villkoren och, i så  fall, om dessa även kan köpas av någon annan.
Informationen ska finnas tillgänglig i en handling eller i  någon annan läsbar och varaktig form som är tillgänglig för  konsumenten eller i någon annan elektronisk form.
Lag (2018:2028)
.
Information vid marknadsföring
7 §
Näringsidkaren ska vid marknadsföring av kreditavtal, med  angivande av ett representativt exempel, lämna information om  den effektiva räntan för krediten.
Om någon annan räntesats eller sifferuppgift än den effektiva  räntan anges i marknadsföringen, ska näringsidkaren dessutom,  med angivande av ett representativt exempel, lämna  information om
1. krediträntan, med angivande av om den är bunden eller  rörlig,
2. avgifter och andra kostnader som utgör en del av  kreditkostnaden,
3. kreditbeloppet,
4. kreditavtalets löptid,
5. det sammanlagda belopp som ska betalas av konsumenten och  antalet avbetalningar och storleken på dessa, och
6. kontantpriset och den kontantinsats som krävs vid  kreditköp.
Om konsumenten är skyldig att ingå ett avtal om en  kompletterande tjänst till kreditavtalet, och kostnaderna för  tjänsten inte kan fastställas i förväg, ska skyldigheten  anges i marknadsföringen i anslutning till informationen om  den effektiva räntan.
Informationen ska lämnas på ett klart, kortfattat och  framträdande sätt. Den effektiva räntan ska anges i  marknadsföringen på ett minst lika framträdande sätt som  andra förekommande räntesatser.
Lag (2016:1031)
.
7 a §
I fråga om en bostadskredit ska näringsidkaren i de  fall som avses i 7 § andra stycket även lämna information  om
1. näringsidkarens namn, organisationsnummer och  adress,
2. huruvida kreditavtalet förutsätter att krediten  ska vara förenad med panträtt i fast egendom, tomträtt eller  bostadsrätt eller liknande rätt eller vara förenad med  motsvarande rätt i byggnad som inte hör till fastighet, och
3. i förekommande fall, att valutakursförändringar kan komma  att påverka de belopp som ska betalas av konsumenten.
Informationen ska lämnas på ett klart, kortfattat och  framträdande sätt.
Lag (2016:1031)
.
7 b §
Näringsidkaren ska vid marknadsföring av kreditavtal  även lämna en särskild upplysning med information om att en  kredit medför kostnader för konsumenten. Upplysningen ska  också innehålla information om riskerna med skuldsättning och  om vart konsumenten kan vända sig för att få stöd i budget-  och skuldfrågor.
Regeringen eller den myndighet som regeringen bestämmer får  meddela föreskrifter om innehållet i upplysningen och om hur  den ska lämnas i marknadsföringen.
Lag (2024:1238)
.
Information innan ett kreditavtal ingås
8 §
Näringsidkaren ska i rimlig tid innan ett kreditavtal  ingås, i en handling eller i någon annan läsbar och varaktig  form som är tillgänglig för konsumenten, ge konsumenten  information om
1. vilket slags kredit det rör sig om,
2. kreditgivarens och kreditförmedlarens namn,  organisationsnummer och adress,
3. kreditbeloppet och villkoren för utnyttjandet av  krediten,
4. kreditavtalets löptid,
5. varan eller tjänsten och dess kontantpris vid kreditköp,
6. krediträntan, villkoren för krediträntan med angivande av  referensindex eller referensräntor samt tidpunkter,  förfaranden och andra villkor för ändring av krediträntan,
7. den effektiva räntan, med angivande av ett representativt  exempel, och det sammanlagda belopp som ska betalas av  konsumenten,
8. avbetalningarnas storlek, antal och förfallotidpunkter  samt den ordning enligt vilken betalningarna ska fördelas på  krediter med olika krediträntor; om en betalning inte  avräknas utan sparas eller investeras för konsumentens  räkning, ska det anges,
9. avgifter med anledning av kreditavtalet och villkoren för  ändring av avgifterna,
10. notariatsavgifter,
11. skyldighet att ingå ett avtal om en kompletterande tjänst  till kreditavtalet,
12. dröjsmålsräntan och villkoren för ändring av den samt  avgifter som ska betalas när avtalsförpliktelser inte  fullgörs,
13. påföljder vid dröjsmål med betalning,
14. begärda säkerheter,
15. förekomst eller avsaknad av ångerrätt,
16. konsumentens rätt till förtidsbetalning samt  kreditgivarens rätt till ränteskillnadsersättning och hur  denna ersättning ska beräknas,
17. konsumentens rätt att få information om att en kredit  inte beviljats,
18. konsumentens rätt att få ett utkast till ett kreditavtal,  och
19. den tid under vilken erbjudandet gäller.
Informationen ska ges i formuläret "Standardiserad europeisk  konsumentkreditinformation". Om avtalet på konsumentens  begäran ska ingås genom ett medel för distanskommunikation  som inte tillåter att informationen före avtalsslutet ges i  en handling eller i någon annan läsbar och varaktig form som  är tillgänglig för konsumenten, ska näringsidkaren ge  konsumenten informationen i denna form snarast efter det att  avtalet har ingåtts. Informationen i formuläret ska begränsas  till det som anges i första stycket.
Om kreditavtalet hänvisar till ett referensvärde, ska  näringsidkaren även ge konsumenten information om vilket  referensvärde som används och vem som kontrollerar  tillhandahållandet av referensvärdet samt en beskrivning av  vad det innebär för konsumenten att det värdet används.  Informationen ska ges på det sätt som anges i första stycket  eller andra stycket andra meningen.
Om konsumenten begär det, ska näringsidkaren utan kostnad ge  honom eller henne ett utkast till ett kreditavtal.
Lag (2018:2028)
.
9 §
I fråga om en kontokredit som ska betalas tillbaka på uppmaning eller inom tre månader behöver näringsidkaren bara lämna den information som anges i 8 § första stycket 1, 2, 4, 6, 9, 12, 17 och 19. Näringsidkaren ska därutöver lämna information om kreditbeloppet, den effektiva räntan med angivande av ett representativt exempel samt villkor och förfarandet för att säga upp kreditavtalet. Om avtalet innebär att konsumenten kan uppmanas att betala tillbaka hela den utestående krediten, ska information lämnas även om det.
Alla uppgifter ska vara lika framträdande men de behöver inte lämnas i ett särskilt formulär.
9 a §
I fråga om en bostadskredit ska näringsidkaren ge  konsumenten information i enlighet med det standardiserade  EU-faktabladet, som ska tillhandahållas i en handling eller i  någon annan läsbar och varaktig form som är tillgänglig för  konsumenten. Faktabladet ska överlämnas utan onödigt dröjsmål  efter det att konsumenten lämnat uppgifter om sina önskemål  och behov samt de uppgifter som behövs för en kreditprövning.  Överlämnandet ska vidare ske i rimlig tid innan ett  kreditavtal ingås.
Om faktabladet har lämnats före ett bindande erbjudande  enligt 13 a § och villkoren i erbjudandet skiljer sig från  uppgifterna i faktabladet, ska ett nytt faktablad lämnas  tillsammans med erbjudandet.
Första och andra styckena gäller dock inte för en  bostadskredit där kreditfordran ska betalas först i samband  med att den egendom som utgör säkerhet överlåts med anledning  av att låntagaren uppnår en viss ålder eller på grund av  låntagarens sviktande hälsa eller död.
Lag (2016:1031)
.
10 §
Vid sådan telefonförsäljning av en kredit som avses  i 3 kap. 4 a § första stycket lagen (2005:59) om distansavtal  och avtal utanför affärslokaler tillämpas det stycket i  stället för 8 § första stycket och 9 § första stycket. Den  beskrivning av den finansiella tjänstens huvudsakliga  egenskaper som ska ges enligt det stycket ska innehålla  information om
1. kreditbeloppet och villkoren för utnyttjande av krediten,
2. kreditavtalets löptid,
3. varan eller tjänsten och dess kontantpris vid kreditköp,
4. krediträntan, villkoren för krediträntan med angivande  av referensindex eller referensräntor samt tidpunkter,  förfaranden och andra villkor för ändring av krediträntan,
5. den effektiva räntan, med angivande av ett representativt  exempel, och det sammanlagda belopp som ska betalas av  konsumenten, och
6. avbetalningarnas storlek, antal och förfallotidpunkter  samt den ordning enligt vilken betalningarna ska fördelas på  krediter med olika krediträntor.
Om det är fråga om en kredit som avses i 9 §, ska  beskrivningen innehålla information om kreditbeloppet,  krediträntan med villkor för den och angivande av  referensindex eller referensräntor samt den effektiva räntan  med angivande av ett representativt exempel. Om avtalet  innebär att konsumenten kan uppmanas att betala tillbaka hela  den utestående krediten, ska också det anges.
Lag (2018:1322)
.
10 a §
Vid sådan telefonförsäljning av en bostadskredit  som avses i 3 kap. 4 a § första stycket lagen (2005:59) om  distansavtal och avtal utanför affärslokaler gäller att den  beskrivning av den finansiella tjänstens huvudsakliga  egenskaper som ska ges enligt det stycket åtminstone ska  innehålla de uppgifter som avses i det i 9 a § angivna  standardiserade EU-faktabladets del A, avsnitten 3-6.
Första stycket gäller dock inte för en bostadskredit där  kreditfordran ska betalas först i samband med att den egendom  som utgör säkerhet överlåts med anledning av att låntagaren  uppnår en viss ålder eller på grund av låntagarens sviktande  hälsa eller död.
Lag (2018:1322)
.
Påföljd vid utebliven information
11 §
Om information som anges i 6 b-10 a §§ inte lämnas,  ska marknadsföringslagen (2008:486) tillämpas med undantag av  bestämmelserna i 29-36 §§ om marknadsstörningsavgift. Sådan  information ska anses vara väsentlig enligt 10 § tredje  stycket den lagen.
Lag (2018:478)
.
Kreditprövning
12 §
Näringsidkaren ska pröva om konsumenten har ekonomiska förutsättningar att fullgöra vad han eller hon åtar sig enligt kreditavtalet. Kreditprövningen ska grundas på tillräckliga uppgifter om konsumentens ekonomiska förhållanden. Krediten får beviljas endast om konsumenten har ekonomiska förutsättningar att fullgöra sitt åtagande.
Vid en ökning av krediten som är väsentlig ska en ny kreditprövning göras.
12 a §
Om kreditprövningen avser en bostadskredit, ska  näringsidkaren på ett lämpligt sätt kontrollera de uppgifter  som är nödvändiga för att bedöma konsumentens ekonomiska  förutsättningar att fullgöra åtagandet enligt kreditavtalet.  Konsumenten ska på ett klart och begripligt sätt informeras  om vilka handlingar och uppgifter i övrigt som konsumenten  behöver lämna för kreditprövningen och om att brister i detta  avseende kan leda till att bostadskrediten inte beviljas.
Om kreditprövningen innebär att uppgifter kommer att inhämtas  från en extern databas, ska konsumenten upplysas om detta.
Kreditprövningen får inte till övervägande del grunda sig på  att den avsedda säkerhetens värde överstiger kreditbeloppet  eller att säkerheten antas komma att stiga i värde. Detta  gäller inte för en bostadskredit där kreditfordran ska  betalas först i samband med att den egendom som utgör  säkerhet överlåts med anledning av att låntagaren uppnår en  viss ålder eller på grund av låntagarens sviktande hälsa  eller död.
Lag (2016:1031)
.
13 §
Beviljas inte krediten, ska näringsidkaren snarast  underrätta konsumenten om orsaken till det. Beror det på  uppgifter som härrör från en extern databas, ska konsumenten  underrättas om uppgifterna och vilken databas som använts. Om  ett beslut att inte bevilja en bostadskredit helt grundar sig  på en automatisk behandling av uppgifter, ska konsumenten  upplysas om detta.
Lag (2016:1031)
.
Erbjudande om bostadskrediter
13 a §
En näringsidkare som vill ingå ett avtal om en  bostadskredit med en konsument ska lämna konsumenten ett  bindande erbjudande i en handling eller i någon annan läsbar  och varaktig form som är tillgänglig för konsumenten.  Erbjudandet ska innehålla samtliga kreditvillkor.
Näringsidkaren får inte i erbjudandet ge konsumenten en  kortare betänketid än sju dagar för att överväga  erbjudandet.
Lag (2016:1031)
.
13 b §
I fråga om en bostadskredit som är förenad med  panträtt i fast egendom, tomträtt eller bostadsrätt eller  liknande rätt eller som är förenad med motsvarande rätt i  byggnad som inte hör till fastighet ska näringsidkaren  förklara vilka faktorer som har påverkat den erbjudna räntan.  Förklaringen ska ges till konsumenten tillsammans med och i  samma form som ett erbjudande enligt 13 a §.
Förklaringen ska innehålla information om
1. den genomsnittliga räntan för motsvarande bostadskrediter  som allmänheten erbjuds och som kreditgivaren avtalat om  under de närmast föregående tolv månaderna med samma  räntebindningstid som den konsumenten erbjuds, redovisad per  månad,
2. kreditgivarens finansieringskostnad för motsvarande  bostadskrediter med samma räntebindningstid som den som  konsumenten erbjuds, och
3. vilka faktorer hänförliga till konsumenten, krediten och  säkerheten som näringsidkaren har tagit hänsyn till vid  bestämmandet av räntan.
Om konsumenten begär att få en förklaring under avtalets  löptid, ska kreditgivaren snarast ge konsumenten en sådan.
Lag (2016:1031)
.
13 c §
En näringsidkare får inte ställa upp som villkor för  att bevilja en bostadskredit att konsumenten också köper  andra finansiella produkter eller tjänster. Näringsidkaren  får dock ställa upp som villkor att konsumenten öppnar ett  konto eller ansluter sig till en annan tjänst som möjliggör  betalningar av krediten.
En näringsidkare som tillsammans med en bostadskredit  erbjuder andra finansiella produkter eller tjänster än ett  konto eller en annan tjänst som möjliggör betalningar av  krediten, utan att det utgör ett villkor för att bevilja  krediten, ska förklara för konsumenten vilken ränta som  tillämpas om bara ett bostadskreditavtal ingås.  Näringsidkaren ska också förklara vilka avgifter och andra  kostnader som var och en av de andra produkterna eller  tjänsterna medför samt om avtal om dessa kan ingås separat.  Förklaringarna ska ges till konsumenten tillsammans med och i  samma form som ett erbjudande enligt 13 a §.
Om konsumenten begär att få förklaringar under kreditavtalets  löptid, ska kreditgivaren snarast ge konsumenten sådana.
Lag (2016:1031)
.
13 d §
Näringsidkaren ska senast när ett erbjudande enligt 
13 a § lämnas föra en diskussion med konsumenten om  amortering och lägga fram ett förslag till en individuellt  anpassad amorteringsplan som ligger i konsumentens  långsiktiga intresse. Amorteringsplanen ska tillhandahållas i  en handling eller i någon annan läsbar och varaktig form som  är tillgänglig för konsumenten.
Konsumenten har under kreditavtalets löptid rätt till ett  nytt förslag till amorteringsplan, om hans eller hennes  förhållanden har ändrats på ett sätt som har betydelse för  amorteringsvillkoren eller om det annars finns skäl för det.
Lag (2016:1031)
.
Dokumentation av kreditavtalet
14 §
Näringsidkaren ska dokumentera kreditavtalet genom att nedteckna avtalet i en handling eller i någon annan läsbar och varaktig form som är tillgänglig för konsumenten.
Dokumentet ska, förutom avtalsvillkoren, innehålla de uppgifter som anges i 8 § första stycket 1-6, 8-10, 12-14 och 16.
Dokumentet ska därutöver innehålla uppgifter om
1. konsumentens namn, personnummer och adress,
2. den effektiva räntan med de antaganden som ligger till grund för beräkningen av räntan samt det sammanlagda belopp som ska betalas av konsumenten,
3. konsumentens rätt att få en betalningsplan,
4. begärda försäkringar,
5.  förekomst eller avsaknad av ångerrätt, ångerfristens längd och andra villkor för utövande av ångerrätten, inbegripet skyldigheten att betala kapital och ränta, samt räntebeloppet per dag,
6. konsumentens rätt att framställa invändningar enligt 29 §
vid kreditköp,
7. förfarandet för att säga upp kreditavtalet,
8. vilka möjligheter som finns att få en tvist med näringsidkaren prövad utanför domstol och hur konsumenten i så fall ska gå till väga, och
9. tillsynsmyndigheten med angivande av adress.
Uppgifterna ska lämnas på ett klart och kortfattat sätt.
Konsumenten ska utan kostnad få en kopia av dokumentet.
15 §
I fråga om en kontokredit som ska betalas tillbaka på uppmaning eller inom tre månader ska det i 14 § avsedda dokumentet, förutom avtalsvillkoren, innehålla de uppgifter som anges i 8 § första stycket 1-4 och 6. Dokumentet ska därutöver innehålla uppgifter om konsumentens namn, personnummer och adress, den effektiva räntan med de antaganden som ligger till grund för beräkningen av räntan och det sammanlagda belopp som ska betalas av konsumenten, förfarandet för att säga upp kreditavtalet samt avgifter och villkoren för ändring av avgifterna. Om avtalet innebär att konsumenten kan uppmanas att betala tillbaka hela den utestående krediten, ska också det anges.
Betalningsplan
16 §
Konsumenten har rätt att utan kostnad få en sammanställning som visar när kapital, ränta och avgifter ska betalas. Om räntan inte är bunden eller om avgifter kan ändras, ska sammanställningen innehålla en upplysning om att den gäller till dess att räntan eller avgifterna ändras.
Ändring av kreditavtalet
16 a §
Kreditgivaren ska informera konsumenten om en ändring i  kreditavtalet i rimlig tid innan den börjar gälla.  Underrättelsen ska innehålla uppgifter om
1. ändringen och att konsumentens samtycke till ändringen  krävs,
2. när ändringen börjar gälla eller föreslås börja gälla, och
3. möjligheterna att lämna klagomål till tillsynsmyndigheten.
Särskilda bestämmelser om ändring av ränta och avgifter finns  i 17-19 §§.
Lag (2023:719)
.
Ränta och avgifter
17 §
Räntesatsen får ändras endast om det har  avtalats.
Räntesatsen får ändras till konsumentens nackdel endast i den  utsträckning som det motiveras av kreditpolitiska beslut,  ökade upplåningskostnader för kreditgivaren eller andra  kostnadsökningar som kreditgivaren inte skäligen kunde  förutse när avtalet ingicks. Vid en bostadskredit med en  sammanlagd löptid om minst tio år och med en ränta som är  bunden under viss del av avtalstiden, minst tre månader, har  dock kreditgivaren, om det finns förbehåll om det i avtalet,  rätt att vid utgången av en sådan del av avtalstiden ändra  räntan så att den motsvarar den ränta som kreditgivaren vid  den tidpunkten allmänt tillämpar för nya krediter av  motsvarande slag.
Trots andra stycket får räntesatsen ändras på visst sätt i  anslutning till ändringar i en referensränta som  kreditgivaren inte har något betydande inflytande över. En  sådan referensränta ska vara tydlig och tillgänglig för  konsumenten. Ett avtalsvillkor om detta får förenas med ett  undantag om att räntesatsen under särskilda förutsättningar  ska ändras mer eller mindre än som följer av anknytningen  till referensräntan. Undantaget ska bestämmas så att det inte  blir mindre förmånligt för konsumenten än för kreditgivaren.  Det ska uppfylla kraven i andra stycket.
Kreditgivaren är skyldig att tillämpa ett avtalsvillkor om  ränteändringar på samma sätt till konsumentens förmån som  till hans eller hennes nackdel.
Lag (2016:1031)
.
18 §
Kredittagaren är skyldig att, utöver eller i stället för ränta, betala särskild ersättning för krediten (avgift) endast om det har avtalats och om sådan ersättning avser kostnader som kreditgivaren har för krediten. Om kostnader kan särskiljas, får avgift tas ut särskilt för varje sådan kostnad.
Avgifter för krediten får ändras till konsumentens nackdel endast om det har avtalats och i den utsträckning som det motiveras av ökningar av de kostnader som ska täckas av avgifterna.
19 §
Kreditgivaren ska underrätta konsumenten om en  ränteändring innan den börjar gälla. Underrättelsen, som ska  lämnas i en handling eller i någon annan läsbar och varaktig  form som är tillgänglig för konsumenten, ska innehålla en  upplysning om hur konsumentens betalningar med anledning av  krediten påverkas av ränteändringen. I fråga om en  bostadskredit får kreditgivaren i stället underrätta  konsumenten om en ränteändring genom annonsering i dagspress.  Sker underrättelsen genom annonsering, ska konsumenten  underrättas personligen senast i samband med nästa avisering  eller kontoutdrag.
Beror en ränteändring enbart på en ändring i en referensränta  som kreditgivaren inte har något bestämmande inflytande över,  får konsumenten i stället underrättas periodvis, under  förutsättning att parterna har avtalat om det och den nya  referensräntan har offentliggjorts och är tillgänglig hos  kreditgivaren. I fråga om en bostadskredit ska konsumenten  också underrättas personligen om den nya referensräntan  senast i samband med nästa avisering eller kontoutdrag.
Lag (2016:1031)
.
Räntetak och kostnadstak
19 a §
Krediträntan eller dröjsmålsräntan per år får inte  överstiga den vid varje tid gällande referensräntan enligt 9 §  räntelagen (1975:635) med ett tillägg av 20 procentenheter.
En konsument som är i dröjsmål med betalning av en kredit är  inte skyldig att betala någon annan form av ersättning med  anledning av dröjsmålet än dröjsmålsränta.
Lag (2024:1238)
.
19 b §
Kostnaderna för en kredit får inte överstiga ett belopp  som motsvarar kreditbeloppet eller, i fråga om en kontokredit,  varje enskilt utnyttjande av kreditbeloppet som konsumenten  har gjort.
Med kostnader i första stycket avses
1. kreditkostnader,
2. dröjsmålsränta, och
3. kostnader enligt lagen (1981:739) om ersättning för  inkassokostnader m.m.
Om kreditgivaren, eller någon annan som kreditgivaren har nära  förbindelser med i den mening som avses i 1 kap. 6 § lagen 
(2004:297) om bank- och finansieringsrörelse, lämnar  konsumenten en ny kredit som helt eller delvis finansierar  återbetalning av den befintliga krediten, avses med kostnader  i första stycket för den nya krediten även sådana kostnader  som är hänförliga till den befintliga krediten.
Första-tredje styckena gäller inte för en kontokredit som  huvudsakligen avser kreditköp eller för en kredit som avser  kreditköp där kreditbeloppet inte överstiger två procent av  det prisbasbelopp enligt 2 kap. 6 och 7 §§  socialförsäkringsbalken som gällde när kreditavtalet ingicks.
Lag (2024:1238)
.
19 c §
Kreditkostnaden får i den del som avser avgift för  uppläggning av en kredit inte överstiga en procent av det  prisbasbelopp enligt 2 kap. 6 och 7 §§ socialförsäkringsbalken  som gällde när kreditavtalet ingicks.
Lag (2024:1238)
.
Kontoutdrag och underrättelser vid kontokrediter
20 §
Vid kontokrediter ska kreditgivaren regelbundet tillhandahålla konsumenten kontoutdrag. Ett kontoutdrag ska innehålla uppgift om
1. vilken period det avser,
2. föregående kontoutdrags utgående datum och saldo,
3. uttag och datum för uttagen,
4. betalningar och datum för betalningarna,
5. det nya saldot,
6. den kreditränta och de avgifter som tillämpats för perioden, och
7. det belopp som konsumenten är skyldig att betala.
Kreditgivaren ska underrätta konsumenten om en avgiftshöjning innan den börjar gälla.
Om det enligt avtalet är möjligt för konsumenten att överskrida en kreditgräns, ska kreditgivaren regelbundet underrätta konsumenten om krediträntan och villkoren för krediträntan med angivande av referensindex eller referensräntor samt avgifter och villkoren för ändring av avgifterna. Har överskridandet varat i en månad, ska kreditgivaren snarast underrätta konsumenten om den överskjutande skulden och krediträntan på den skulden samt om avgift eller dröjsmålsränta på grund av överskridandet.
Kontoutdrag enligt första stycket och underrättelser enligt andra och tredje styckena ska lämnas i en handling eller i någon annan läsbar och varaktig form som är tillgänglig för konsumenten.
Bostadskrediter i utländsk valuta
20 a §
En kreditgivare som beviljar en bostadskredit i  utländsk valuta ska, om det finns risk för att  valutakursförändringar försämrar konsumentens förmåga att  betala kreditfordran, tillhandahålla konsumenten ett  arrangemang som begränsar risken.
Lag (2016:1031)
.
20 b §
Kreditgivaren ska varna en konsument som har beviljats  en bostadskredit i utländsk valuta när beloppet som den  återstående krediten eller de regelbundna amorteringarna  uppgår till, på grund av valutakursförändringar tar 20  procent mer i anspråk av konsumentens betalningsutrymme än  vad beloppet hade gjort när kreditavtalet ingicks. Varningar  ska lämnas regelbundet under den tid de angivna förhållandena  består.
Varningarna ska tillhandahållas i en handling eller i någon  annan läsbar och varaktig form som är tillgänglig för  konsumenten och ska, i förekommande fall, upplysa konsumenten  om arrangemanget enligt 20 a §.
Lag (2016:1031)
.
20 c §
Dokumentationen av ett kreditavtal avseende en  bostadskredit i utländsk valuta ska innehålla uppgifter om  hur konsumenten skyddas mot valutakursförändringar som har  inverkan på konsumentens betalningsförmåga.
Lag (2016:1031)
.
Rutiner och riktlinjer vid dröjsmål med betalning
20 d §
En kreditgivare ska ha rutiner och riktlinjer för att,  när det är lämpligt, överväga alternativ till att vidta  verkställighetsåtgärder när konsumenten är i dröjsmål med en  betalning enligt kreditavtalet. Kreditgivaren ska vid sitt  övervägande beakta konsumentens personliga omständigheter och  återbetalningsförmåga.
Lag (2023:719)
.
Konsumentens ångerrätt
21 §
Konsumenten har rätt att frånträda kreditavtalet
(ångerrätt) genom att till kreditgivaren lämna eller sända ett meddelande om detta inom 14 dagar från den dag som anges i 22 §
(ångerfrist).
22 §
Ångerfristen börjar löpa den dag då kreditavtalet ingås, dock tidigast den dag då dokumentationen enligt 14 § kommer konsumenten till handa.
23 §
Har konsumenten i rätt tid och på ett ändamålsenligt sätt lämnat eller sänt ett meddelande om att han eller hon frånträder kreditavtalet, får meddelandet åberopas även om det försenas, förvanskas eller inte kommer fram.
24 §
Om konsumenten utövar sin ångerrätt, ska han eller hon snarast och senast inom 30 dagar från den dag då konsumenten lämnade eller sände sitt meddelande betala tillbaka det belopp som erhållits från kreditgivaren, med tillägg för upplupen ränta på beloppet. Räntan ska utgå från och med den dag då konsumenten fick tillgång till krediten till och med den dag då den återbetalas. Om kreditgivaren med anledning av kreditavtalet har betalat en avgift till det allmänna som inte återbetalas, är konsumenten skyldig att ersätta kreditgivaren för denna.
Kreditgivaren ska snarast och senast inom 30 dagar från den dag då kreditgivaren tog emot konsumentens meddelande om att kreditavtalet frånträds betala tillbaka de avgifter som konsumenten har betalat med anledning av krediten.
25 §
Om konsumenten utövar sin ångerrätt och det med anledning av kreditavtalet har ingåtts ett anknytande avtal om tjänster som tillhandahålls av kreditgivaren eller av någon annan på grund av en överenskommelse mellan denne och kreditgivaren, ska det anknytande avtalet upphöra att gälla utan att konsumenten får åläggas någon påföljd för detta.
Kontantinsats vid kreditköp
26 §
Vid kreditköp av en vara ska säljaren ta ut en kontantinsats av köparen i enlighet med god kreditgivningssed.
Kontantinsatsen ska motsvara minst 20 procent av varans kontantpris, om inte särskilda förhållanden föranleder annat.
Som kontantinsats anses inte betalning med medel som köparen får låna av säljaren eller av någon annan kreditgivare på grund av en överenskommelse mellan denne och säljaren.
27 §
Om en näringsidkare för sin egen eller någon annans räkning säljer en vara utan att iaktta 26 §, ska det anses utgöra en åtgärd i strid mot 5 § marknadsföringslagen
(2008:486).
Konsumentens rättigheter vid överlåtelse av fordran
28 §
Om kreditgivaren har överlåtit sina rättigheter enligt kreditavtalet, får konsumenten mot den nye kreditgivaren göra samma invändningar som han eller hon vid överlåtelsen kunde göra mot överlåtaren. Detsamma gäller när kreditgivaren har pantsatt sina rättigheter enligt kreditavtalet.
Överlåtaren ska underrätta konsumenten om överlåtelsen, om inte överlåtaren har åtagit sig att även fortsättningsvis fullgöra de skyldigheter som följer av kreditavtalet.
Köparens rätt att framställa invändningar vid kreditköp
29 §
Vid kreditköp får köparen mot kreditgivarens krav på betalning framställa samma invändningar på grund av köpet som han eller hon kan göra mot säljaren. Köparen får också invända att han eller hon har betalat till säljaren eller har en överenskommelse med denne. Detta gäller dock inte om köparen visste att säljaren saknade rätt att ta emot betalningen eller ingå överenskommelsen och inte heller om köparen uppsåtligen eller av grov oaktsamhet underlät att skaffa sig kunskap om detta.
Om köparen på grund av köpet har anspråk på återbetalning, skadestånd eller annan penningprestation, svarar kreditgivaren lika med säljaren för att anspråket fullgörs. Kreditgivaren är dock inte skyldig att betala mer än vad som har mottagits av köparen med anledning av krediten.
Förbud mot löpande fordringshandlingar vid kreditköp
30 §
Vid kreditköp får kreditgivaren inte ta emot en av köparen ingången växelförbindelse som avser en fordran på grund av kreditköpet. Kreditgivaren får inte heller till bevis för sin fordran ta emot ett av köparen utfärdat löpande skuldebrev eller någon annan av denne ingången skuldförbindelse som är av ett sådant slag att köparens rätt att framställa invändningar på grund av köpet inskränks om skuldförbindelsen överlåts eller pantsätts till en borgenär som är i god tro.
Första stycket första meningen gäller inte egna växlar som är utställda av banker.
Den som uppsåtligen bryter mot förbud enligt denna paragraf döms till böter.
Förbud mot viss avräkning
31 §
Belopp som konsumenten erlägger för avräkning på viss fordran på grund av krediten får kreditgivaren inte först avräkna på annan fordran.
Betalning av skulden i förtid
32 §
Konsumenten har rätt att betala sin skuld till  kreditgivaren före den avtalade förfallotiden. Om skulden  betalas i förtid, har kreditgivaren rätt till ersättning i  den omfattning som anges i 36 §.
Kreditgivaren ska på begäran snarast ge konsumenten  information om vad en betalning av skulden i förtid innebär.  Om en sådan betalning medför kostnader för konsumenten, ska  informationen innehålla en uppskattning av kostnaderna och en  förklaring av de antaganden som uppskattningen bygger på.  Informationen ska lämnas i en handling eller i någon annan  läsbar och varaktig form som är tillgänglig för konsumenten.
Lag (2016:1031)
.
33 §
Kreditgivaren har rätt att få betalning i  förtid endast om det har gjorts förbehåll om detta i avtalet  och
1. konsumenten sedan mer än en månad är i dröjsmål med  betalning av ett belopp som överstiger tio procent av  kreditfordran,
2. konsumenten sedan mer än en månad är i dröjsmål med  betalning av ett belopp som överstiger fem procent av  kreditfordran och dröjsmålet avser två eller flera poster som  förfallit vid olika tidpunkter,
3. konsumenten på något annat sätt är i väsentligt dröjsmål  med betalning,
4. säkerhet som ställts för krediten har avsevärt försämrats,  eller
5. det står klart att konsumenten genom att avvika, skaffa  undan egendom eller förfara på något annat sätt undandrar sig  att betala sin skuld.
Om säkerhet som ställts för krediten utgörs av förbehåll om  återtaganderätt, har kreditgivaren rätt till betalning i  förtid på grund av försämrad säkerhet endast om konsumenten  uppsåtligen eller genom grov vårdslöshet har orsakat att  säkerheten avsevärt försämrats.
Kreditgivaren har rätt till betalning av en bostadskredit i  förtid på grund av försämrad säkerhet endast om säkerheten  har avsevärt försämrats till följd av någon annan orsak än en  allmän prisnedgång på den relevanta marknaden.
I fråga om en bostadskredit som har bunden ränta för hela  eller en del av avtalstiden, dock minst tre månader, har  kreditgivaren trots första-tredje styckena rätt att få  betalning i förtid på den dag då den tid för vilken räntan är  bunden löper ut. Detta gäller dock endast om det har gjorts  förbehåll om det i avtalet och det finns synnerliga skäl.
Lag (2016:1031)
.
34 §
Om kreditgivaren vill få betalt i förtid enligt 33 §
första stycket 1-3 eller fjärde stycket, gäller en uppsägningstid av minst fyra veckor räknat från den tidpunkt då kreditgivaren sänder ett meddelande om uppsägningen i rekommenderat brev till konsumenten under dennes vanliga adress eller uppsägningen utan en sådan åtgärd kommer konsumenten till handa.
Om kreditgivaren har krävt betalning i förtid enligt 33 §
första stycket 1-3, är konsumenten ändå inte skyldig att betala i förtid, om han eller hon före utgången av uppsägningstiden betalar det belopp som förfallit jämte dröjsmålsränta. Detsamma gäller om konsumenten vid uppsägning enligt 33 § första stycket 4 eller 5 eller enligt andra eller tredje stycket i samma paragraf genast efter uppsägningen eller inom medgiven uppsägningstid ställer godtagbar säkerhet för fordran.
Om konsumenten tidigare med stöd av andra stycket har befriats från skyldigheten att betala skulden i förtid, gäller inte det stycket.
Lag (2014:201)
.
35 §
Utan hinder av 33 § första stycket 4 får kreditgivaren åberopa föreskrifter i annan lag om rätt till betalning i förtid på grund av att en säkerhet som ställts för krediten har försämrats.
36 §
Vid förtidsbetalning enligt 32-35 §§ ska konsumenten  betala ränta och andra kostnader för krediten för tiden fram  till förtidsbetalningen men inte för tiden därefter. När  kreditgivarens fordran beräknas ska de grunder som  överensstämmer med god kreditgivningssed tillämpas.
Kreditgivaren får inte tillgodoräkna sig någon ersättning för  att skulden betalas i förtid. Om krediträntan är bunden när  förtidsbetalningen görs, har kreditgivaren dock rätt att ta ut  ränteskillnadsersättning av konsumenten för den tid som  återstår, om förbehåll har gjorts om detta och i den  utsträckning som det överensstämmer med god kreditgivningssed.
Ränteskillnadsersättningen för en bostadskredit får högst  uppgå till ett belopp som beräknas utifrån den genomsnittliga  marknadsräntan för avtal om byte av räntebetalningar under 
20 handelsdagar och som motsvarar skillnaden mellan
- marknadsräntan närmast före det att räntebindningstiden  inleddes, med en löptid motsvarande räntebindningstiden, och
- marknadsräntan närmast före det att förtidsbetalningen  gjordes, med en löptid motsvarande den återstående  räntebindningstiden.
Ränteskillnadsersättningen för en annan kredit än en  bostadskredit får högst motsvara en procent av det  förtidsbetalade beloppet eller, om det vid tidpunkten för  förtidsbetalningen är kortare tid än ett år kvar av  kreditavtalets löptid, en halv procent av det förtidsbetalade  beloppet. Ersättningen får dock inte vara större än det belopp  som konsumenten skulle ha betalat i ränta under den  återstående löptiden enligt kreditavtalet.
Ränteskillnadsersättning får inte tas ut för den del av räntan  som motsvaras av en kreditgarantiavgift, när statlig  kreditgaranti har lämnats och avgift tas ut för garantin.  Ersättning får inte heller tas ut vid en betalning av en  kontokredit eller vid en betalning från en försäkring som  garanterar återbetalning av krediten.
Om kreditgivaren utnyttjar en rätt att återta varan enligt 
38 §, tillämpas 40 och 41 §§ vid den uppgörelse som då ska ske  mellan parterna.
Lag (2025:365)
.
Förlängning av löptiden
36 a §
Löptiden för en kredit får inte förlängas mer än en  gång.
Trots första stycket får löptiden förlängas, om
1. förlängningen inte medför en kostnad för konsumenten, eller
2. konsumenten beviljas en skälig avbetalningsplan för att  kunna betala sin skuld.
Om kreditgivaren, eller någon annan som kreditgivaren har nära  förbindelser med i den mening som avses i 1 kap. 6 § lagen 
(2004:297) om bank- och finansieringsrörelse, lämnar  konsumenten en ny kredit som helt eller delvis finansierar  återbetalning av den befintliga krediten, ska den nya krediten  vid tillämpning av första stycket anses vara en förlängning av  löptiden för den befintliga krediten.
Lag (2024:1238)
.
Uppsägning av kreditavtal med obestämd löptid
37 §
Konsumenten får när som helst säga upp ett kreditavtal med obestämd löptid. Om någon uppsägningstid inte har avtalats, upphör avtalet att gälla omedelbart. Om en uppsägningstid har avtalats, upphör avtalet att gälla den dag då uppsägningstiden löper ut. Uppsägningstiden får inte vara längre än en månad.
Kreditgivaren får säga upp ett kreditavtal med obestämd löptid endast om det har avtalats. Uppsägningstiden ska vara minst två månader. Har konsumenten inte utnyttjat krediten, får kreditgivaren säga upp kreditavtalet att upphöra omedelbart, om det har avtalats och är skäligt. Konsumenten ska innan han eller hon förlorar rätten till krediten underrättas om uppsägningen och om skälen för den. Om det finns särskilda skäl, får underrättelse i stället lämnas omedelbart därefter.
En uppsägning eller en underrättelse enligt andra stycket ska lämnas i en handling eller i någon annan läsbar och varaktig form som är tillgänglig för konsumenten.
Återtaganderätt vid kreditköp av vara
38 §
Med förbehåll om återtaganderätt avses ett avtalsvillkor som ger kreditgivaren möjlighet att återta en vara, om köparen inte fullgör sin del av kreditköpsavtalet.
Ett förbehåll om återtaganderätt får göras gällande endast under förutsättning
1. att säljaren har gjort förbehållet i samband med köpet för att trygga sin rätt till betalning, samt
2. att den tidpunkt har inträtt då konsumenten enligt 33 och 34 §§ ska fullgöra sin skyldighet att betala i förtid.
Om köparen, innan varan återtas, betalar vad som förfallit till betalning jämte dröjsmålsränta och kostnader enligt de grunder som anges i 40 § tredje-femte styckena, får kreditgivaren inte återta varan på grund av dröjsmål med betalningen. Grundas återtaganderätten på att säkerhet för krediten har försämrats eller att köparen undandrar sig att betala sin skuld, får kreditgivaren inte återta varan om köparen innan varan återtas ställer godtagbar säkerhet för fordran.
39 §
Använder näringsidkare förbehåll om återtagande vid försäljning av en vara som med hänsyn till sin beskaffenhet eller sitt värde eller på grund av förhållandena på marknaden inte är lämpad som kreditsäkerhet, kan näringsidkaren förbjudas att i framtiden i liknande fall använda sådana förbehåll. I fråga om förbud gäller i övrigt lagen (1994:1512) om avtalsvillkor i konsumentförhållanden.
Uppgörelse när en vara återtas
40 §
Om kreditgivaren vill utnyttja en rätt att återta varan, ska avräkning göras mellan kreditgivaren och köparen.
Vid avräkningen ska köparen tillgodoräknas varans värde vid återtagandet. Värdet beräknas efter vad kreditgivaren kan antas få ut genom att på lämpligt sätt sälja varan.
Kreditgivaren får tillgodoräkna sig den obetalda delen av kreditfordran efter avräkning enligt 36 § samt i förekommande fall dröjsmålsränta, dock inte enligt högre räntesats än som anges i 6 § räntelagen (1975:635).
Kreditgivaren får dessutom tillgodoräkna sig ersättning för utsökningsavgift, skälig kostnad för transport av varan samt utgift för inställelse vid förrättning för återtagande, om kreditgivaren har behövt inställa sig för att tillvarata sin rätt. När ersättning bestäms för utgift för inställelse tillämpas bestämmelserna om beräknande av ersättning av allmänna medel till vittne.
I mål om handräckning för återtagande får kreditgivaren tillgodoräkna sig även skälig ersättning för eget arbete med anledning av målet samt arvode till ombud eller biträde.
41 §
Om köparen vid avräkningen tillgodoräknas ett större belopp än kreditgivaren, får varan återtas endast om kreditgivaren betalar mellanskillnaden till köparen eller, när varan värderats av Kronofogdemyndigheten, nedsätter mellanskillnaden hos myndigheten.
Har kreditgivaren för att kunna återta varan varit tvungen att betala en skuld som köparen har, får kreditgivaren när första stycket tillämpas avräkna sådan betalning mot mellanskillnad till köparens förmån. Detsamma gäller om kreditgivaren för att varan efter återtagande ska kunna användas på avsett sätt har varit tvungen att betala en sådan skuld.
Tillgodoräknas kreditgivaren ett större belopp än köparen, får kreditgivaren inte kräva ut mellanskillnaden (restskulden) i annat fall än då varan har minskat väsentligt i värde genom att köparen vanvårdat varan.
Återlösande av en vara som återtagits
42 §
Köparen får inom fjorton dagar återlösa en vara som har återtagits. Vill köparen återlösa varan, ska han eller hon betala kreditgivaren varans värde vid återtagandet samt den restskuld som kan finnas enligt avräkningen.
Handräckning för återtagande av vara, m.m.
43 §
Kreditgivaren får hos Kronofogdemyndigheten söka  handräckning för att återta varan under förutsättning att det  rörande kreditköpet i en handling eller i någon annan läsbar  och varaktig form som är tillgänglig för köparen har  dokumenterats uppgifter om förbehållet om återtaganderätt,  kontantpriset, kreditbeloppet, kreditavtalets löptid,  kreditfordran och tidpunkterna för betalning. Dokumentet ska  ha undertecknats av köparen eller skrivits under av denne med  en sådan avancerad elektronisk underskrift som avses i  artikel 3 i Europaparlamentets och rådets förordning (EU) nr 
910/2014 av den 23 juli 2014 om elektronisk identifiering och  betrodda tjänster för elektroniska transaktioner på den inre  marknaden och om upphävande av direktiv 1999/93/EG, i den  ursprungliga lydelsen.
En ansökan om handräckning ska göras skriftligen. Det ska  anges i ansökan hur stor del av kreditfordran som är obetald.  Om kreditgivaren gör anspråk på dröjsmålsränta, ska det också  uppges i ansökan vad kreditgivaren fordrar i den delen. En  styrkt kopia av det dokument som anges i första stycket ska  fogas till ansökan.
Lag (2016:573)
.
44 §
Handräckning får beviljas endast om det är uppenbart att de förutsättningar för återtagande som anges i 38 § andra och tredje styckena föreligger.
Om ett förbehåll om återtaganderätt har använts i strid mot förbud enligt 39 §, får handräckning inte beviljas.
Handräckning eller verkställighet av dom, varigenom köparen har förpliktats att lämna tillbaka en vara som har sålts med förbehåll om återtaganderätt, får inte beviljas i fråga om sådana varor som enligt 5 kap. 1-3 §§ utsökningsbalken ska undantas från utmätning.
45 §
I fråga om handräckning och verkställighet av dom, som anges i 44 § tredje stycket, tillämpas i övrigt 12 § andra och tredje styckena samt 15-18 §§ lagen (1978:599) om avbetalningsköp mellan näringsidkare m.fl., varvid hänvisningen i 16 § tredje stycket till 10 § första stycket ska avse 41 §
första stycket denna lag.
Förbud mot utmätning
46 §
En vara som har sålts med förbehåll om återtaganderätt får inte utmätas för en fordran som grundar sig på kreditköpet.
Lagval
47 §
Ett avtalsvillkor som anger att lagen i ett land utanför Europeiska ekonomiska samarbetsområdet ska tillämpas på kreditavtalet gäller inte i fråga om regler om kreditavtal, om den lag som gäller med bortseende från villkoret är lagen i ett land inom Europeiska ekonomiska samarbetsområdet och den lagen ger konsumenten ett bättre skydd.
Vissa skyldigheter för kreditförmedlare
48 §
En näringsidkare som, utan att vara kreditgivare och mot ersättning, erbjuder ett kreditavtal, bistår en konsument innan ett kreditavtal ingås eller ingår ett kreditavtal som ombud för kreditgivaren (kreditförmedlare) ska vid marknadsföring som riktas mot konsumenter lämna information om huruvida förmedlingen sker i samarbete med viss kreditgivare eller är oberoende.
Kreditförmedlaren ska informera konsumenten om avgifter som konsumenten ska betala till kreditförmedlaren för dennes tjänster. Sådana avgifter får tas ut endast om informationen har getts samt kreditförmedlaren och konsumenten innan kreditavtalet ingås har avtalat om det i en handling eller i någon annan läsbar och varaktig form som är tillgänglig för konsumenten. Kreditförmedlaren ska också informera kreditgivaren om avgifterna.
Om informationen inte lämnas, ska marknadsföringslagen
(2008:486) tillämpas med undantag av bestämmelserna i 29-36 §§
om marknadsstörningsavgift. Den information som ska lämnas till konsumenten ska anses vara väsentlig enligt 10 § tredje stycket marknadsföringslagen.
49 §
En kreditförmedlare av bostadskrediter ska i rimlig tid  innan kreditförmedling inleds, i en handling eller i någon  annan läsbar och varaktig form som är tillgänglig för  konsumenten, informera konsumenten om
1. kreditförmedlarens namn, organisationsnummer och adress,
2. det register där kreditförmedlaren är upptagen som  kreditförmedlare och hur detta kan kontrolleras,
3. i tillämpliga fall, att kreditförmedlaren förmedlar  kreditavtal uteslutande från en eller vissa kreditgivare och  vilka dessa är,
4. huruvida kreditförmedlaren kan erbjuda rådgivning,
5. möjligheterna att framställa klagomål mot  kreditförmedlaren eller få en tvist prövad utanför domstol,
6. de avgifter som konsumenten ska betala till  kreditförmedlaren för dennes tjänster eller, om avgifterna  inte kan fastställas i förväg, metoden för att beräkna  avgifterna, och
7. den ersättning som kreditförmedlaren får för förmedlingen  från någon annan än konsumenten.
Om ersättningen enligt första stycket 7 inte går att  fastställa till beloppet när informationen lämnas, ska  kreditförmedlaren informera konsumenten om att  ersättningsbeloppet kommer att anges i det standardiserade  EU-faktabladet. Om ersättningen skiljer sig åt beroende på  vilken kreditgivare som konsumenten ingår ett kreditavtal  med, ska kreditförmedlaren dessutom informera konsumenten om  detta och, om konsumenten begär det, på vilket sätt  ersättningen skiljer sig åt. Om kreditförmedlaren får  ersättning från konsumenten för samma förmedling, ska  kreditförmedlaren även informera konsumenten om huruvida den  ersättning som någon annan än konsumenten betalar kommer att  räknas av mot den ersättning som konsumenten betalar.
Det som sägs i 48 § tredje stycket om tillämpning av  marknadsföringslagen (2008:486) gäller även information  enligt förevarande paragraf.
Lag (2016:1031)
.
50 §
En kreditförmedlare av bostadskrediter ska till  kreditgivaren vidarebefordra de uppgifter som konsumenten har  lämnat om förhållanden som är av betydelse för  kreditprövningen.
Lag (2016:1031)
.
Rådgivning om bostadskrediter
51 §
Konsumenten ska upplysas om huruvida näringsidkaren  erbjuder rådgivning om bostadskrediter. En sådan upplysning  ska lämnas senast när näringsidkaren inhämtat upplysningar om  konsumentens ekonomiska och personliga förhållanden samt  konsumentens önskemål och särskilda krav.
Lag (2016:1031)
.
52 §
Om näringsidkaren erbjuder en konsument rådgivning om  bostadskrediter, ska konsumenten få information om
1. vilket produktsortiment som rådgivningen utgår från,
2. hur stor avgift konsumenten ska betala för rådgivningen,  eller, om beloppet inte kan fastställas, metoden för att  beräkna avgiften, och
3. huruvida rådgivningen är oberoende.
Informationen ska ges i rimlig tid innan ett avtal om  rådgivning ingås eller, om ett sådant avtal inte ska ingås,  innan några råd lämnas. Informationen ska lämnas i en  handling eller i någon annan läsbar och varaktig form som är  tillgänglig för konsumenten.
Lag (2016:1031)
.
53 §
Det som sägs i 48 § tredje stycket om tillämpning av  marknadsföringslagen (2008:486) gäller även information  enligt 51 och 52 §§.
Lag (2016:1031)
.
54 §
Näringsidkaren ska i fråga om rådgivning om  bostadskrediter dokumentera vilka råd som har getts till  konsumenten och vad som i övrigt förekommit vid  rådgivningstillfället. Dokumentationen ska lämnas till  konsumenten i en handling eller i någon annan läsbar och  varaktig form som är tillgänglig för konsumenten.
Lag (2016:1031)
.
Tillsyn
55 §
Konsumentverket utövar tillsyn över att denna lag följs.  Verkets tillsyn omfattar dock inte Sveriges riksbank,  verksamhet som står under tillsyn av Finansinspektionen eller  verksamhet hos Kronofogdemyndigheten.
Tillsynen ska utövas så att den inte vållar större kostnad  eller olägenhet än som är nödvändigt.
Lag (2022:1729)
.
56 §
För tillsynen har Konsumentverket eller den som verket förordnar rätt att företa inspektion hos näringsidkare som bedriver varuförsäljning eller som i sin yrkesmässiga verksamhet lämnar, förmedlar eller övertar kredit som avses i denna lag och att ta del av samtliga handlingar som behövs för tillsynen. Näringsidkaren ska lämna de upplysningar om verksamheten som begärs för tillsynen.
Om en näringsidkare inte tillhandahåller handlingar eller lämnar upplysningar i ett sådant fall som avses i första stycket, får Konsumentverket förelägga näringsidkaren att fullgöra sin skyldighet. Ett beslut om föreläggande får förenas med vite.
Lag (2016:1031)
.
57 §
Om näringsidkaren inte följer 12 §, får Konsumentverket  meddela näringsidkaren en varning. En varning ska förenas med  en sanktionsavgift, om överträdelsen inte är ringa. Avgiften  tillfaller staten.
Om näringsidkaren tidigare har meddelats en varning eller om  överträdelsen är särskilt allvarlig, får Konsumentverket  förbjuda näringsidkaren att lämna krediter. Ett beslut om  förbud får förenas med vite.
Vid bedömningen av om en överträdelse är särskilt allvarlig  ska särskild hänsyn tas till om näringsidkaren vid upprepade  tillfällen har brustit i sin skyldighet enligt 12 § och om  bristerna är systematiska.
Ett beslut om förbud gäller omedelbart, om inte något annat  anges i beslutet.
Lag (2016:1031)
.
58 §
Sanktionsavgiften ska bestämmas till lägst femtusen kronor och högst tio miljoner kronor.
Avgiften får inte överstiga tio procent av näringsidkarens omsättning närmast föregående räkenskapsår. Om överträdelsen har skett under näringsidkarens första verksamhetsår eller om uppgifter om omsättningen annars saknas eller är bristfälliga, får omsättningen uppskattas.
När avgiftens storlek bestäms ska särskild hänsyn tas till hur allvarlig den överträdelse är som föranlett varningen.
Avgiften får efterges helt eller delvis, om det finns särskilda skäl.
Lag (2016:1031)
.
59 §
Sanktionsavgiften ska betalas till Konsumentverket inom trettio dagar från det att beslutet vann laga kraft eller inom den längre tid som anges i beslutet.
Om avgiften inte betalas inom den tid som anges i första stycket, ska Konsumentverket lämna den obetalda avgiften för indrivning. Bestämmelser om indrivning finns i lagen
(1993:891) om indrivning av statliga fordringar m.m. Vid indrivning får verkställighet ske enligt utsökningsbalken.
Avgiften faller bort i den utsträckning verkställighet inte har skett inom fem år från det att beslutet vann laga kraft.
Lag (2016:1031)
.
Överklagande
60 §
Konsumentverkets beslut enligt 56 § andra stycket, 57  och 58 §§ får överklagas till allmän förvaltningsdomstol.  Andra beslut av Konsumentverket enligt 56 § får inte  överklagas.
Prövningstillstånd krävs vid överklagande till kammarrätten.
Lag (2016:1031)
.
Övergångsbestämmelser
2010:1846
1. Denna lag träder i kraft den 1 januari 2011, då konsumentkreditlagen (1992:830) ska upphöra att gälla.
2. I fråga om kreditavtal som har ingåtts före ikraftträdandet gäller den upphävda lagen. För kreditavtal med obestämd löptid gäller dock 19, 20, 28 och 37 §§ från ikraftträdandet.
2014:83
1. Denna lag träder i kraft den 1 april 2014.
2. De nya bestämmelserna tillämpas endast vid brister i kreditprövningen för krediter som har beviljats efter ikraftträdandet.
2014:201
1. Denna lag träder i kraft den 1 juli 2014.
2. De nya bestämmelserna gäller även för kreditavtal som har ingåtts före ikraftträdandet. För kreditavtal med en kreditränta som är bunden vid ikraftträdandet gäller dock äldre bestämmelser om ränteskillnadsersättning till dess räntebindningstiden löper ut.
2016:425
1. Denna lag träder i kraft den 1 juli 2016.
2. Äldre bestämmelser gäller för beslut som har meddelats av  Konsumentverket före ikraftträdandet.
2016:1031
1. Denna lag träder i kraft den 1 januari 2017.
2. För kreditavtal som har ingåtts före ikraftträdandet  gäller äldre bestämmelser, om inte annat följer av 3-5.
3. Bestämmelsen i 13 d § andra stycket tillämpas även på  kreditavtal som har ingåtts före ikraftträdandet.
4. Bestämmelsen i 13 b § tredje stycket tillämpas även på  kreditavtal som har ingåtts före ikraftträdandet, om  informationen finns tillgänglig hos näringsidkaren för  konsumenter som ingår motsvarande bostadskreditavtal efter  ikraftträdandet.
5. Bestämmelsen i 13 c § tredje stycket tillämpas även på  kreditavtal som har ingåtts före ikraftträdandet, om  konsumenten under kreditavtalets löptid ska ta ställning till  ett erbjudande om en finansiell produkt eller tjänst som  påverkar räntan.
2018:478
1. Denna lag träder i kraft den 1 september 2018.
2. För kreditavtal som har ingåtts före ikraftträdandet  gäller 4 § i den äldre lydelsen.
2022:1729
1. Denna lag träder i kraft den 1 januari 2023.
2. Äldre bestämmelser gäller fortfarande för ingripanden mot  överträdelser som har skett före ikraftträdandet.
2024:1238
1. Denna lag träder i kraft den 1 mars 2025.
2. Äldre bestämmelser gäller fortfarande för kreditavtal som  har ingåtts före ikraftträdandet.
2025:365
1. Denna lag träder i kraft den 1 juli 2025.
2. De nya bestämmelserna gäller även för kreditavtal som  ingåtts före ikraftträdandet. Om krediträntan för en  bostadskredit är bunden vid ikraftträdandet gäller dock äldre  bestämmelser om ränteskillnadsersättning till dess  räntebindningstiden löper ut.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.