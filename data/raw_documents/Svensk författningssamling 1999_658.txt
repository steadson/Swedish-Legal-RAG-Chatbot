Title: Zoonoslag (1999:658)
SFS Number: Svensk författningssamling 1999:658
URL: https://www.riksdagen.se/sv/dokument-och-lagar/dokument/svensk-forfattningssamling/zoonoslag-1999658_sfs-1999-658/
Source Link: http://rkrattsbaser.gov.se/sfst?bet=1999:658
Amendment Register Link: http://rkrattsbaser.gov.se/sfsr?bet=1999:658
Ministry/Authority: Landsbygds- och infrastrukturdepartementet RSL
Issued: 1999-06-10
Metadata: {"Utfärdad": "1999-06-10", "Ändrad": "t.o.m. SFS 2024:837"}

==================================================

Zoonoslag (1999:658)
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1999:658
Departement/myndighet
:   
Landsbygds- och infrastrukturdepartementet RSL
Utfärdad
:   
1999-06-10
Ändrad
:   
t.o.m. SFS 2024:837
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Allmänna bestämmelser
1 §
Denna lag gäller sjukdomar och smittämnen hos djur som kan spridas naturligt från djur till människa (zoonoser) och som inte är sådana epizootiska sjukdomar som omfattas av epizootilagen (1999:657). Lagen gäller dock endast sådana zoonoser som det finns tillräckliga kunskaper om för effektiv kontroll och bekämpning.
Zoonoserna anges i verkställighetsföreskrifter som meddelas av regeringen eller den myndighet som regeringen bestämmer.
I fråga om andra zoonoser än sådana som omfattas av denna lag finns bestämmelser om kontroll och förebyggande åtgärder i lagen (2006:806) om provtagning på djur, m.m.
Lag (2014:517)
.
EU-bestämmelser som lagen kompletterar
1 a §
Lagen kompletterar sådana bestämmelser i EU-förordningar 
(EU-bestämmelser) som faller inom lagens tillämpningsområde.  Regeringen ska i tillkännage vilka grundförordningar som  avses.
I fråga om EU-bestämmelser som faller inom flera lagars  tillämpningsområde ska regeringen på samma sätt som i första  stycket tillkännage vilka bestämmelser som denna lag  kompletterar.
Regeringen eller den myndighet som regeringen bestämmer får  meddela föreskrifter eller i det enskilda fallet fatta de  beslut som behövs för att komplettera EU-bestämmelserna.
Lag (2021:168)
.
Ord och uttryck
1 b §
I denna lag betyder
1. uttrycket offentlig kontroll
a) offentlig kontroll enligt Europaparlamentets och rådets  förordning (EU) 2017/625 av den 15 mars 2017 om offentlig  kontroll och annan offentlig verksamhet för att säkerställa  tillämpningen av livsmedels- och foderlagstiftningen och av  bestämmelser om djurs hälsa och djurskydd, växtskydd och  växtskyddsmedel samt om ändring av Europaparlamentets och  rådets förordningar (EG) nr 999/2001, (EG) nr 396/2005, (EG)  nr 1069/2009, (EG) nr 1107/2009, (EU) nr 1151/2012, (EU) nr 
652/2014, (EU) 2016/429 och (EU) 2016/2031, rådets  förordningar (EG) nr 1/2005 och (EG) nr 1099/2009 och rådets  direktiv 98/58/EG, 1999/74/EG, 2007/43/EG, 2008/119/EG och 
2008/120/EG och om upphävande av Europaparlamentets och rådets  förordningar (EG) nr 854/2004 och (EG) nr 882/2004, rådets  direktiv 89/608/EEG, 89/662/EEG, 90/425/EEG, 91/496/EEG, 
96/23/EG, 96/93/EG och 97/78/EG samt rådets beslut 92/438/EEG 
(förordningen om offentlig kontroll), och
b) kontroll i övrigt av att denna lag och föreskrifter och  beslut som har meddelats med stöd av lagen följs,
2. uttrycket annan offentlig verksamhet
a) annan offentlig verksamhet enligt förordning (EU) 2017/625,  och
b) sådan offentlig verksamhet som i övrigt utförs med stöd av  lagen eller föreskrifter eller beslut som har meddelats med  stöd av lagen, och
3. uttrycket organ med delegerade uppgifter samma sak som i  förordning (EU) 2017/625.
Lag (2021:168)
.
Tillämpning av förordning (EU) 2017/625
1 c §
Förordning (EU) 2017/625 ska tillämpas även i fråga om  offentlig kontroll och annan offentlig verksamhet som faller  utanför förordningens tillämpningsområde.
Lag (2021:168)
.
Förebyggande åtgärder och bekämpning
2 §
Den som yrkesmässigt håller djur skall, enligt föreskrifter som meddelas av regeringen eller den myndighet som regeringen bestämmer, för att zoonoser skall kunna förebyggas och bekämpas
1. låta utföra och bekosta undersökningar av djur,
2. föra anteckningar och lämna uppgifter om verksamheten.
3 §
Om en veterinär har anledning misstänka att ett fall av zoonos har inträffat, ska han eller hon omedelbart göra en undersökning för att fastställa sjukdomens eller smittämnets art och i övrigt göra vad som är nödvändigt för att förhindra att smitta sprids. Den som har djuren i sin vård är skyldig att tåla det intrång och underkasta sig de åtgärder samt lämna den hjälp som behövs för undersökningen.
Veterinären ska skyndsamt underrätta Statens jordbruksverk och länsstyrelsen. Länsstyrelsen ska utan dröjsmål underrätta smittskyddsläkaren.
Om ett fall av zoonos konstateras, ska länsstyrelsen skyndsamt underrätta Statens veterinärmedicinska anstalt, Livsmedelsverket, Folkhälsomyndigheten, smittskyddsläkaren, den eller de kommunala nämnder som utför uppgifter inom miljö- och hälsoskyddsområdet samt distriktsveterinären.
Det som sägs om veterinär i andra stycket gäller också den som är ansvarig för det laboratorium där ett fall av zoonos konstateras.
Lag (2013:632)
.
4 §
För att fastställa förekomst av eller frihet från en zoonos får Jordbruksverket besluta om provtagning eller undersökning av djur och av djurprodukter eller andra föremål som kan bära på smitta.
Jordbruksverket får överlämna åt länsstyrelsen eller annan statlig myndighet att fatta beslut enligt första stycket.
Lag (2006:811)
.
5 §
För att förebygga eller bekämpa zoonoser får regeringen eller, efter regeringens bemyndigande, Jordbruksverket meddela föreskrifter eller i det enskilda fallet besluta om
1. slakt eller annan avlivning av djur,
2. oskadliggörande av döda djur och produkter av djur samt avfall och annat material som kan sprida smitta,
3. smittrening,
4. skyddsympning eller annan förebyggande behandling av djur,
5. undersökning av djur och produkter av djur i kontrollsyfte,
6. djurhållning,
7. begränsningar eller andra villkor vad gäller hanteringen av djur eller produkter av djur och andra varor eller såvitt avser kontakter mellan djur och människor,
8. transporter av djur och varor,
9. journalföring i fråga om djur, produkter av djur och djurtransporter,
10. oskadliggörande av skadedjur som sprider smitta,
11. metoder för provtagning och analys samt vad den som är ansvarig för ett laboratorium skall iaktta i fråga om rapportering med anledning av genomförda analyser,
12. andra åtgärder som är nödvändiga.
Jordbruksverket får överlämna åt länsstyrelsen eller annan statlig myndighet att fatta beslut enligt första stycket.
Lag (2006:811)
.
6 §
Ett beslut i ett enskilt fall skall upphävas så snart det har konstaterats att det inte längre finns förutsättningar för beslutet.
7 §
Jordbruksverket eller, i den utsträckning som Jordbruksverket bestämmer, länsstyrelsen får överlåta åt en veterinär att besluta i enskilda ärenden enligt 4 och 5 §§.
Lag (2006:811)
.
Offentlig kontroll och annan offentlig verksamhet
8 §
Offentlig kontroll utövas av Jordbruksverket och  länsstyrelserna (kontrollmyndigheterna) enligt föreskrifter  som regeringen meddelar.
Offentlig kontroll av att beslut i det enskilda fallet enligt 
4 eller 5 § följs får också utövas av en veterinär som utses  av Jordbruksverket eller länsstyrelsen.
Annan offentlig verksamhet utförs av kontrollmyndigheterna och  andra statliga myndigheter enligt vad som anges i denna lag  och i föreskrifter som regeringen meddelar.
Lag (2021:168)
.
8 a §
Jordbruksverket samordnar övriga kontrollmyndigheters  verksamhet och lämnar råd och hjälp i denna verksamhet.
Den myndighet som utövar offentlig kontroll ska genom  rådgivning, information och på annat sätt underlätta för den  enskilde att fullgöra sina skyldigheter enligt lagen, de  föreskrifter och beslut som har meddelats med stöd av lagen,  de EU-bestämmelser som lagen kompletterar och de beslut som  har meddelats med stöd av EU-bestämmelserna.
Lag (2021:168)
.
Delegering av vissa uppgifter
8 b §
I förordning (EU) 2017/625 finns bestämmelser om att  vissa uppgifter som ingår i den offentliga kontrollen och  vissa uppgifter i samband med annan offentlig verksamhet får  delegeras till ett organ eller till en fysisk person.
Lag (2021:168)
.
Förvaltningslagens tillämpning
8 c §
Vid offentlig kontroll eller annan offentlig verksamhet  som utförs av ett organ med delegerade uppgifter eller av en  fysisk person som har delegerats vissa uppgifter ska följande  bestämmelser i förvaltningslagen (2017:900) tillämpas:
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 27 § om dokumentation av uppgifter,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och hur  ett överklagande går till,
- 36 § om rättelse av skrivfel och liknande, och
- 42 § om vem som får överklaga ett beslut.
Lag (2021:168)
.
Tystnadsplikt
8 d §
Den som i enskild verksamhet utför eller har utfört  offentlig kontroll eller annan offentlig verksamhet får inte  obehörigen röja eller utnyttja det som han eller hon har fått  kännedom om medan uppgifterna utfördes. Detsamma ska gälla den  som i enskild verksamhet utför eller har utfört  laboratorieanalyser, laboratorietester eller  laboratoriediagnostik på prover som tas vid offentlig kontroll  och annan offentlig verksamhet.
I det allmännas verksamhet tillämpas offentlighets- och  sekretesslagen (2009:400) i stället för första stycket.
Lag (2021:168)
.
Föreskrifter om offentlig kontroll och annan offentlig  verksamhet
8 e §
Regeringen eller den myndighet som regeringen bestämmer  får meddela föreskrifter om
1. hur ett organ med delegerade uppgifter eller en fysisk  person som har delegerats vissa uppgifter ska bedriva  offentlig kontroll och annan offentlig verksamhet,
2. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information till Jordbruksverket, och
3. skyldighet för ett organ med delegerade uppgifter eller en  fysisk person som har delegerats vissa uppgifter att lämna  information och ge in handlingar till den myndighet som har  delegerat uppgiften.
Lag (2021:168)
.
Rätt till upplysningar och tillträde
9 §
En kontrollmyndighet, en officiell veterinär som har  förordnats enligt lagen (2009:1254) om officiella veterinärer,  ett organ med delegerade uppgifter eller en fysisk person som  har delegerats vissa uppgifter har, i den utsträckning det  behövs för den offentliga kontrollen, rätt att
1. på begäran få upplysningar och ta del av handlingar, och
2. få tillträde till områden, anläggningar, byggnader, lokaler  och andra utrymmen för att där besiktiga djuren, göra  undersökningar och ta prover.
Det som sägs i första stycket gäller också den som utför annan  offentlig verksamhet.
Lag (2021:168)
.
EU-institutionernas rätt till upplysningar och tillträde
9 a §
Bestämmelserna i 9 § gäller också för Europeiska  kommissionen och Europeiska revisionsrätten och för  inspektörer och experter som utsetts av dessa institutioner i  den utsträckning det behövs för att kontrollera att Sverige  följer
1. de EU-bestämmelser som lagen kompletterar, och
2. EU-bestämmelser om unionens medfinansiering av åtgärder  inom lagens tillämpningsområde.
Bestämmelserna i 9 § och första stycket ska inte tillämpas vid  kontroller och inspektioner på plats som utförs enligt lagen 
(2017:244) om kontroller och inspektioner på plats av  Europeiska byrån för bedrägeribekämpning.
Lag (2021:168)
.
Skyldighet att lämna hjälp
9 b §
Bestämmelser om skyldighet för den som är föremål för  offentlig kontroll eller annan offentlig verksamhet att lämna  den hjälp som behövs för att kontrollen eller verksamheten ska  kunna utföras finns i artikel 15.2 och 15.6 i förordning (EU) 
2017/625.
Lag (2021:168)
.
Förelägganden
10 §
Utöver vad som följer av de EU-bestämmelser som lagen  kompletterar får en kontrollmyndighet besluta de förelägganden  som behövs för att denna lag, de föreskrifter och beslut som  har meddelats med stöd av lagen, de EU-bestämmelser som lagen  kompletterar och de beslut som har meddelats med stöd av EU-
bestämmelserna ska följas.
Förelägganden enligt denna lag eller enligt de EU-bestämmelser  som lagen kompletterar får förenas med vite.
Lag (2021:168)
.
Rättelse
10 a §
Om någon inte fullgör sina skyldigheter enligt lagen,  de föreskrifter och beslut som har meddelats med stöd av  lagen, de EU-bestämmelser som lagen kompletterar eller de  beslut som har meddelats med stöd av EU-bestämmelserna, får  kontrollmyndigheten besluta om rättelse på hans eller hennes  bekostnad.
Lag (2021:168)
.
Hjälp av Polismyndigheten
11 §
Polismyndigheten ska lämna den hjälp som behövs för utövande av offentlig kontroll eller verkställighet av beslut enligt denna lag, de föreskrifter eller beslut som har meddelats med stöd av lagen, de EU-bestämmelser som kompletteras av lagen eller de beslut som har meddelats med stöd av EU-bestämmelserna.
Hjälp enligt första stycket får begäras endast om
1. det på grund av särskilda omständigheter kan befaras att åtgärden inte kan utföras utan att en polismans särskilda befogenheter enligt 10 § polislagen (1984:387) behöver tillgripas, eller
2. det annars finns synnerliga skäl.
Lag (2014:702)
.
Ersättning
11 a §
För kostnader eller förluster som uppkommit på grund av beslut enligt denna lag eller på grund av föreskrifter som meddelats med stöd av lagen kan ersättning lämnas av statsmedel. Frågor om ersättning prövas av regeringen eller den myndighet som regeringen bestämmer.
Regeringen eller den myndighet som regeringen bestämmer får meddela föreskrifter om förutsättningarna för att ersättning ska kunna lämnas och om de kostnader eller förluster som ska kunna ersättas.
Lag (2014:517)
.
Straffbestämmelser m.m.
12 §
Till böter eller fängelse i högst ett år döms den som med  uppsåt eller av oaktsamhet
1. bryter mot en föreskrift som har meddelats med stöd av 2 §,
2. bryter mot ett beslut eller en föreskrift som har meddelats  med stöd av 5 §, eller
3. vid fullgörande av uppgiftsskyldighet enligt 2 § 2 lämnar  oriktiga uppgifter om något förhållande av betydelse, om inte  gärningen är belagd med straff enligt brottsbalken.
I ringa fall ska det inte dömas till ansvar.
Det ska inte dömas till ansvar enligt första stycket för en  gärning som omfattas av ett föreläggande om vite om gärningen  ligger till grund för en ansökan om utdömande av vitet.
Lag (2024:837)
.
12 a §
Till böter eller fängelse i högst ett år döms den som  med uppsåt eller av oaktsamhet åsidosätter skyldigheter,  villkor eller förbud som finns i de EU-bestämmelser som lagen  kompletterar. Detta gäller dock inte om överträdelsen avser  bestämmelser om myndighetsutövning eller andra bestämmelser i  förordning (EU) 2017/625.
I ringa fall ska det inte dömas till ansvar.
Det ska inte dömas till ansvar enligt första stycket för en  gärning som omfattas av ett föreläggande om vite om gärningen  ligger till grund för en ansökan om utdömande av vitet.
Lag (2021:168)
.
Överklagande m.m.
13 §
Beslut av en enskild veterinär får överklagas till  Jordbruksverket.
Andra beslut enligt denna lag, enligt de föreskrifter som har  meddelats med stöd av lagen eller enligt de EU-bestämmelser  som lagen kompletterar får överklagas till allmän  förvaltningsdomstol.
Prövningstillstånd krävs vid överklagande till kammarrätten.
Lag (2021:168)
.
13 a §
Den myndighet som har delegerat uppgiften att utöva  offentlig kontroll eller annan offentlig verksamhet till ett  organ eller till en fysisk person ska föra det allmännas talan  i allmän förvaltningsdomstol, om det överklagade beslutet har  meddelats av ett sådant organ eller en sådan fysisk person.
Lagen (1986:1142) om överklagande av beslut av enskilda organ  med offentliga förvaltningsuppgifter ska gälla även för  överklagande av beslut som har meddelats av en fysisk person  som har delegerats vissa uppgifter.
Lag (2021:168)
.
14 §
Beslut enligt denna lag, enligt de föreskrifter som har  meddelats med stöd av lagen eller enligt de EU-bestämmelser  som lagen kompletterar ska gälla omedelbart, om inte något  annat beslutas.
Lag (2021:168)
.
Övergångsbestämmelser
1999:658
1. Denna lag träder i kraft den 1 oktober 1999 då lagen
(1983:738) om bekämpande av salmonella hos djur upphör att gälla.
2. Den äldre lagen gäller dock fortfarande i de fall där sådant beslut om bekämpning som avses i 1 § i den lagen har fattats före den 1 oktober 1999.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.