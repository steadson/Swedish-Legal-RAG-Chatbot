Title: Förordning (2021:524) om statliga kreditgarantier för gröna investeringar
SFS Number: Svensk författningssamling 2021:524
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021524-om-statliga-kreditgarantier_sfs-2021-524/
Source Link: http://rkrattsbaser.gov.se/sfst?bet=2021:524
Amendment Register Link: http://rkrattsbaser.gov.se/sfsr?bet=2021:524
Ministry/Authority: Finansdepartementet FMA FPM
Issued: 2021-06-03
Metadata: {"Utfärdad": "2021-06-03"}

==================================================

Förordning (2021:524) om statliga kreditgarantier för gröna investeringar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:524
Departement/myndighet
:   
Finansdepartementet FMA FPM
Utfärdad
:   
2021-06-03
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
I denna förordning finns bestämmelser om statliga  kreditgarantier för gröna investeringar. För kreditgarantierna  gäller i övrigt det som föreskrivs om garantier i förordningen 
(2011:211) om utlåning och garantier.
Ord och uttryck som används i denna förordning har samma  innebörd som i förordningen om utlåning och garantier.
Förutsättningar för kreditgarantier
2 §
Riksgäldskontoret får utfärda kreditgarantier för nya lån  som företag tar upp hos kreditinstitut för att finansiera  industriinvesteringar i Sverige som bidrar till att målen i  miljömålssystemet och det klimatpolitiska ramverket nås.
Kreditgarantier får utfärdas upp till det belopp som  regeringen har beslutat (garantiram).
3 §
En kreditgaranti får utfärdas bara om det garanterade  lånet avser en industriinvestering som, oberoende av val av  teknik,
1. väsentligt bidrar till minst ett av målen i  miljömålssystemet eller det klimatpolitiska ramverket,
2. inte väsentligt motverkar något annat mål i  miljömålssystemet eller det klimatpolitiska ramverket,
3. med stor sannolikhet bidrar till sammantaget positiva  miljöresultat och miljöeffekter på lång sikt, och
4. är en del av en av företaget upprättad plan för att uppnå  miljö- och klimatmässig hållbarhet.
Riksgäldskontoret får vid bedömningen av om förutsättningarna  är uppfyllda särskilt beakta industriinvesteringens  kostnadseffektivitet.
4 §
Kapitalbeloppet för det garanterade lånet ska uppgå till  minst 500 miljoner kronor.
5 §
Garantigäldenären får inte vara ett företag i svårigheter  i den mening som avses i Europeiska kommissionens meddelande  om gemenskapens riktlinjer för statligt stöd till undsättning  och omstrukturering av företag i svårigheter (2004/C 244/02).
Villkor
6 §
En kreditgaranti får inte vid någon tidpunkt avse ett  belopp som motsvarar mer än 80 procent av de garanterade  åtagandena.
Villkoren för en kreditgaranti ska utformas så att  garantitagaren och Riksgäldskontoret bär förluster  proportionellt och på samma sätt.
7 §
Löptiden för en kreditgaranti får inte vara längre än  femton år.
Avgift
8 §
Garantigäldenären eller garantitagaren ska betala en  avgift för kreditgarantin som bestäms av Riksgäldskontoret.
Avgiften ska vara marknadsmässig. Den ska bestämmas med  beaktande av punkt 3.1 och 3.4 i kommissionens  tillkännagivande om tillämpningen av artiklarna 87 och 88 i  EG-fördraget på statligt stöd i form av garantier (2008/C 
155/02).
Samverkan
9 §
Riksgäldskontoret ska samverka med berörda myndigheter vid  bedömningen av om förutsättningarna i 3 § är uppfyllda.
Bemyndigande
10 §
Riksgäldskontoret får meddela föreskrifter om  verkställigheten av denna förordning.
Överklagande
11 §
Beslut enligt denna förordning får inte överklagas.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.