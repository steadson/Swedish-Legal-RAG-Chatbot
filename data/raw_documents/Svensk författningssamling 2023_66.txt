Title: Förordning (2023:66) om elkostnadsstöd till vissa särskilt drabbade företag
SFS Number: Svensk författningssamling 2023:66
URL: https://www.riksdagen.se/sv/dokument-och-lagar/dokument/svensk-forfattningssamling/forordning-202366-om-elkostnadsstod-till-vissa_sfs-2023-66/
Source Link: http://rkrattsbaser.gov.se/sfst?bet=2023:66
Amendment Register Link: http://rkrattsbaser.gov.se/sfsr?bet=2023:66
Ministry/Authority: Klimat- och näringslivsdepartementet RSN
Issued: 2023-02-16
Metadata: {"Utfärdad": "2023-02-16", "Ändrad": "t.o.m. SFS 2023:178"}

==================================================

Förordning (2023:66) om elkostnadsstöd till vissa särskilt drabbade företag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:66
Departement/myndighet
:   
Klimat- och näringslivsdepartementet RSN
Utfärdad
:   
2023-02-16
Ändrad
:   
t.o.m. SFS 2023:178
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning innehåller bestämmelser om statligt stöd  till företag som har drabbats av stora elkostnadsökningar.
Syftet med stödet är att förbättra vissa särskilt drabbade  företags möjligheter att mildra konsekvenserna av den pågående  energikrisen.
2 §
Denna förordning är meddelad med stöd av 8 kap. 7 §  regeringsformen.
3 §
Stöd får endast lämnas i enlighet med Europeiska  kommissionens beslut den 15 februari 2023 i ärende SA.105491 
(2022/N).
4 §
Stöd enligt denna förordning lämnas som bidrag.
Ord och uttryck
5 §
I denna förordning avses med
- anknutna företag: ett eller flera företag som uppfyller  kriterierna enligt artikel 3.3 i bilaga I till kommissionens  förordning (EU) nr 651/2014 av den 17 juni 2014 genom vilken  vissa kategorier av stöd förklaras förenliga med den inre  marknaden enligt artiklarna 107 och 108 i fördraget,
- elanvändning: den el som företaget enligt ett avtal med ett  nätföretag har tagit ut från elnätet i en eller flera  uttagspunkter i Sverige och som inte avser uppvärmning av  fastigheter.
I övrigt har ord och uttryck som används i denna förordning  samma innebörd som i ellagen (1997:857).
Stödperiod
6 §
Stöd enligt denna förordning lämnas för perioden oktober-
december 2022 (stödperioden).
Förutsättningar för stöd
7 §
Ett företag har efter ansökan rätt till stöd om kvoten av  företagets elanvändning under kalenderåret 2021 och företagets  årsomsättning under kalenderåret 2021 är minst 0,015  kWh/krona.
8 §
Som förutsättningar för stöd gäller även att
1. stödet per företag, beräknat enligt 11-15 §§, uppgår till  minst 50 000 kronor för stödperioden, och
2. företaget under de senaste tre åren har vidtagit  energieffektiviseringsåtgärder eller har för avsikt att vidta  energieffektiviseringsåtgärder under det innevarande året.
9 §
Stöd får inte lämnas till ett företag som
1. är föremål för betalningskrav på grund av ett beslut av  Europeiska kommissionen som förklarar ett stöd från en svensk  stödgivare olagligt och oförenligt med den inre marknaden,  eller
2. omfattas av sanktioner antagna av Europeiska unionen med  anledning av Rysslands angrepp mot Ukraina i enlighet med  punkt 47 i Europeiska kommissionens meddelande Tillfällig  krisram för statliga stödåtgärder till stöd för ekonomin till  följd av Rysslands angrepp mot Ukraina (2022/C 426/01).
10 §
Om uppgifter om ett stöd till ett företag ska  offentliggöras enligt 30 eller 31 §, får stödet endast lämnas  om företaget samtycker till offentliggörandet.
Stödets storlek
11 §
Stöd enligt denna förordning lämnas med 50 procent av de  stödberättigande kostnaderna.
12 §
Stödberättigande kostnader ska beräknas som företagets  elanvändning under stödperioden multiplicerat med de ökade  elkostnaderna.
De ökade elkostnaderna ska beräknas som differensen mellan  företagets genomsnittliga elkostnad under stödperioden 
(kronor/kWh) och företagets genomsnittliga elkostnad under  kalenderåret 2021 (kronor/kWh) multiplicerat med en faktor om 
1,5.
De stödberättigande kostnaderna ska alltså beräknas enligt  följande formel:
elanvändning under stödperioden × (genomsnittlig elkostnad  under stödperioden - (genomsnittlig elkostnad under  kalenderåret 2021 × 1,5))
13 §
Vid tillämpningen av 12 § får den elanvändning under  stödperioden som läggs till grund för beräkningen inte  överstiga 70 procent av elanvändningen under stödperiodens  motsvarande månader 2021.
14 §
Med elkostnader avses kostnader som företaget har haft  för förbrukning av el i företagets uttagspunkt eller  uttagspunkter.
Med elkostnader avses inte
1. elnätsavgifter,
2. kostnader som utgörs av mervärdesskatt som medför rätt till  avdrag eller återbetalning, eller
3. kostnader som utgörs av energiskatt.
15 §
Stödet ska minskas med annat stöd som företaget har  beviljats för samma stödberättigande kostnader.
16 §
Det sammanlagda stödet som lämnas enligt denna förordning  får inte överstiga ett belopp motsvarande 2 000 000 euro.
17 §
Maxbeloppet enligt 16 § ska beräknas på det sammanlagda  stöd som det sökande företaget och dess anknutna företag har  beviljats enligt denna förordning, förordningen (2022:1363) om  statligt stöd för ökade bränslekostnader för yrkesfiskare och  förordningen (2022:1365) om statligt stöd för ökade kostnader  inom jordbrukssektorn.
Handläggning av stödärenden
18 §
Frågor om stöd enligt denna förordning prövas av Statens  energimyndighet (Energimyndigheten).
19 §
En ansökan om stöd ska innehålla följande:
1. uppgifter om det företag som ansöker om stöd,
2. de uppgifter som krävs för att bedöma om företaget är  berättigat till stöd enligt 7-9 §§,
3. hur stor andel av företagets elanvändning som avser  uppvärmning av fastighet,
4. företagets elanvändning under stödperioden,
5. företagets genomsnittliga elkostnad under stödperioden och  kalenderåret 2021,
6. anläggningsidentitet för de aktuella uttagspunkterna,
7. stöd som företaget har beviljats för samma stödberättigande  kostnader,
8. uppgifter om huruvida kriterierna för anknutna företag  enligt artikel 3.3 i bilaga I till förordning (EU) nr 651/2014  är uppfyllda för det sökande företaget och ett eller flera  andra företag,
9. stöd som andra anknutna företag än det sökande företaget  har beviljats enligt denna förordning,
10. stöd som det sökande företaget och dess anknutna företag  har beviljats enligt förordningen (2022:1363) om statligt stöd  för ökade bränslekostnader för yrkesfiskare och enligt  förordningen (2022:1365) om statligt stöd för ökade kostnader  inom jordbrukssektorn, och
11. de övriga uppgifter som Energimyndigheten behöver för att  kunna fatta beslut om stöd.
Uppgifterna i en ansökan om stöd ska lämnas på heder och  samvete.
20 §
En ansökan om stöd ska vara skriftlig och lämnas till  Energimyndigheten. Ansökan om stöd ska ha kommit in senast den 
18 juni 2023. Förordning (2023:178).
21 §
Till ansökan ska det bifogas
1. underlag som styrker företagets elanvändning och  årsomsättning under kalenderåret 2021,
2. underlag om lokalytan på företagets fastigheter,
3. en energikartläggningsrapport eller energideklaration, om  företaget under de senaste fem åren tagit fram en sådan  rapport eller deklaration,
4. underlag som styrker de stödberättigande kostnaderna,
5. beslut om stöd som har beviljats företaget för samma  stödberättigande kostnader,
6. beslut om stöd som andra anknutna företag än det sökande  företaget har beviljats enligt denna förordning, och
7. beslut om stöd som det sökande företaget och dess anknutna  företag har beviljats enligt förordningen (2022:1363) om  statligt stöd för ökade bränslekostnader för yrkesfiskare och  förordningen (2022:1365) om statligt stöd för ökade kostnader  inom jordbrukssektorn.
Företaget ska på begäran av Energimyndigheten lämna de  ytterligare handlingar eller uppgifter som behövs för  prövningen.
22 §
Ett företag som har ansökt om stöd eller beviljats stöd  enligt denna förordning ska göra en anmälan till  Energimyndigheten, om de uppgifter som lämnats till  myndigheten visar sig vara felaktiga eller om det inträffat  sådana förändringar som kan påverka rätten till stöd eller  stödets storlek.
Beslut om stöd
23 §
Ett beslut om stöd ska innehålla villkor om att  stödmottagaren på Energimyndighetens begäran ska lämna de  uppgifter och handlingar som krävs för uppföljning av stödet.
Beslutet får även innehålla de övriga villkor som behövs för  att tillgodose syftet med stödet.
Utbetalning av stöd
24 §
Energimyndigheten betalar ut stöd enligt denna  förordning.
Uppföljning
25 §
Energimyndigheten ansvarar för uppföljning av stöd som  betalats ut enligt denna förordning.
Återbetalning
26 §
Den som har tagit emot stöd är återbetalningsskyldig om
1. stödmottagaren genom att lämna oriktiga uppgifter eller på  annat sätt har orsakat att stödet har bestämts felaktigt eller  med för högt belopp,
2. stödet av någon annan orsak har bestämts felaktigt eller  med för högt belopp och stödmottagaren skäligen borde ha  insett detta, eller
3. villkoren för stödet inte har följts.
På det belopp som en stödmottagare är återbetalningsskyldig  för ska ränta betalas från och med den dag som infaller en  månad efter det att beslut om återkrav enligt 27 § har fattats  och efter en räntesats som vid varje tidpunkt överstiger  statens utlåningsränta med två procentenheter.
Återkrav
27 §
Om stödmottagaren är återbetalningsskyldig enligt 26 §,  ska Energimyndigheten besluta att helt eller delvis kräva  tillbaka stödet med ränta. Kravet eller räntan får sättas ned  helt eller delvis om det finns särskilda skäl.
Offentliggörande, rapportering och registerföring
28 §
Bestämmelser om offentliggörande och rapportering finns i 
12 a § lagen (2013:388) om tillämpning av Europeiska unionens  statsstödsregler och i förordningen (2016:605) om tillämpning  av Europeiska unionens statsstödsregler.
29 §
Energimyndigheten ska föra det register som avses i punkt 
79 i Europeiska kommissionens meddelande Tillfällig krisram  för statliga stödåtgärder till stöd för ekonomin till följd av  Rysslands angrepp mot Ukraina (2022/C 426/01).
30 §
För stöd som överstiger ett belopp som motsvarar 
100 000 euro ska Energimyndigheten offentliggöra den  information som avses i
- bilaga III till förordning (EU) nr 651/2014, och
- bilaga III till kommissionens förordning (EU) nr 702/2014 av  den 25 juni 2014 genom vilken vissa kategorier av stöd inom  jordbruks- och skogsbrukssektorn och i landsbygdsområden  förklaras förenliga med den inre marknaden enligt artiklarna 
107 och 108 i fördraget om Europeiska unionens funktionssätt.
31 §
För ett stöd inom jordbruks- och fiskesektorn som  överstiger ett belopp som motsvarar 10 000 euro ska  Energimyndigheten offentliggöra den information som avses i
- bilaga III till kommissionens förordning (EU) nr 702/2014,  och
- bilaga III till kommissionens förordning (EU) nr 1388/2014  av den 16 december 2014 genom vilken vissa kategorier av stöd  till företag som är verksamma inom produktion, beredning och  saluföring av fiskeri- och vattenbruksprodukter förklaras  förenliga med den inre marknaden enligt artiklarna 107 och 108  i fördraget om Europeiska unionens funktionssätt.
Rätt att meddela föreskrifter
32 §
Energimyndigheten får meddela föreskrifter om  verkställigheten av denna förordning.
Överklagande
33 §
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.