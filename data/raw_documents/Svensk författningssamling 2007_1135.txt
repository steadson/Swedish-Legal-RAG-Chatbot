Title: Förordning (2007:1135) om årliga avgifter för finansiering av Finansinspektionens verksamhet
SFS Number: Svensk författningssamling 2007:1135
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20071135-om-arliga-avgifter-for_sfs-2007-1135/
Source Link: http://rkrattsbaser.gov.se/sfst?bet=2007:1135
Amendment Register Link: http://rkrattsbaser.gov.se/sfsr?bet=2007:1135
Ministry/Authority: Finansdepartementet FMA FPM
Issued: 2007-11-29
Metadata: {"Utfärdad": "2007-11-29", "Ändrad": "t.o.m. SFS 2025:556"}

==================================================

Förordning (2007:1135) om årliga avgifter för finansiering av Finansinspektionens verksamhet
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2007:1135
Departement/myndighet
:   
Finansdepartementet FMA FPM
Utfärdad
:   
2007-11-29
Ändrad
:   
t.o.m. SFS 2025:556
Övrig text
:   
Rättelseblad 2017:1191 har iakttagits.
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Förordningens tillämpningsområde
1 §
Denna förordning innehåller bestämmelser om årliga  avgifter som ska betalas för Finansinspektionens verksamhet.  Avgifterna ska finansiera den verksamhet som drivs av  inspektionen med undantag för
1. sådan verksamhet som finansieras med stöd av
a) avgiftsförordningen (1992:191),
b) förordningen (2001:911) om avgifter för prövning av ärenden  hos Finansinspektionen, eller
c) förordningen (2023:910) med instruktion för  Finansinspektionen, och
2. sådan verksamhet som fullgörs enligt förordningen 
(2022:524) om statliga myndigheters beredskap och förordningen 
(2015:1053) om totalförsvar och höjd beredskap.
Avgifterna ska även finansiera den del av Statistiska  centralbyråns verksamhet som avser insamling och behandling av  uppgifter åt Finansinspektionen enligt lagen (2014:484) om en  databas för övervakning av och tillsyn över finansmarknaderna.
Förordning (2024:430).
2 §
Avgifterna enligt denna förordning ska uppgå till ett belopp som motsvarar Finansinspektionens och Statistiska centralbyråns årliga kostnader för den verksamhet som enligt 1 § ska finansieras med avgifterna.
Avgifterna ska redovisas mot inkomsttitel på det sätt som beslutas i regleringsbrev för Finansinspektionen.
Förordning (2014:502).
3 §
Avgift tas ut med stöd av bestämmelser i
- 38 § andra stycket lagen (1967:531) om tryggande av  pensionsutfästelse m.m.,
- 16 § första stycket inkassolagen (1974:182),
- 39 § lagen (1980:1097) om Svenska skeppshypotekskassan,
- 6 kap. 4 § lagen (1991:980) om handel med finansiella  instrument,
- 25 § lagen (1996:1006) om viss finansiell verksamhet,
- 10 kap. 9 § lagen (1998:293) om utländska försäkringsgivares  och tjänstepensionsinstituts verksamhet i Sverige,
- 9 kap. 27 § lagen (1998:1479) om värdepapperscentraler och  kontoföring av finansiella instrument,
- 5 kap. 8 § lagen (2000:192) om allmänna pensionsfonder (AP-
fonder),
- 5 kap. 7 § lagen (2003:1223) om utgivning av säkerställda  obligationer,
- 10 kap. 11 § lagen (2004:46) om värdepappersfonder,
- 13 kap. 16 § lagen (2004:297) om bank- och  finansieringsrörelse,
- 22 § den upphävda lagen (2004:299) om inlåningsverksamhet,
- 7 kap. 13 § lagen (2006:451) om offentliga  uppköpserbjudanden på aktiemarknaden,
- 6 kap. 10 § första stycket lagen (2006:531) om särskild  tillsyn över finansiella konglomerat,
- 23 kap. 12 och 13 §§ lagen (2007:528) om  värdepappersmarknaden,
- 8 kap. 7 § lagen (2010:751) om betaltjänster,
- 17 kap. 29 § och 20 kap. 10 § försäkringsrörelselagen 
(2010:2043),
- 5 kap. 7 § lagen (2011:755) om elektroniska pengar,
- 14 § andra stycket lagen (2012:735) med kompletterande  bestämmelser till EU:s blankningsförordning,
- 4 kap. 4 § lagen (2013:287) med kompletterande bestämmelser  till EU:s förordning om OTC-derivat, centrala motparter och  transaktionsregister,
- 13 kap. 15 § andra och tredje styckena lagen (2013:561) om  förvaltare av alternativa investeringsfonder,
- 33 § den upphävda lagen (2014:275) om viss verksamhet med  konsumentkrediter,
- 9 kap. 1 § lagen (2014:968) om särskild tillsyn över  kreditinstitut och värdepappersbolag,
- 16 § lagen (2016:429) om tillsyn över företag av allmänt  intresse i fråga om revision,
- 5 kap. 10 § första stycket lagen (2016:1024) om verksamhet  med bostadskrediter,
- 1 kap. 3 § lagen (2016:1306) med kompletterande bestämmelser  till EU:s marknadsmissbruksförordning,
- 6 kap. 5 § lagen (2017:230) om Pensionsmyndighetens  försäkringsverksamhet i premiepensionssystemet,
- 23 § lagen (2017:317) om kompletterande bestämmelser till  EU:s förordning om faktablad för Priip-produkter,
- 8 kap. 10 § lagen (2018:1219) om försäkringsdistribution,
- 1 kap. 3 § andra stycket lagen (2018:2024) med  kompletterande bestämmelser till EU:s förordning om  referensvärden,
- 1 kap. 3 § lagen (2019:277) med kompletterande bestämmelser  till EU:s förordning om transparens i transaktioner för  värdepappersfinansiering och om återanvändning,
- 10 § lagen (2019:284) om röstningsrådgivare,
- 1 kap. 5 § lagen (2019:414) med kompletterande bestämmelser  till EU:s prospektförordning,
- 14 kap. 17 § lagen (2019:742) om tjänstepensionsföretag,
- 1 kap. 3 § första stycket lagen (2021:899) med  kompletterande bestämmelser till EU:s förordning om  gräsrotsfinansiering,
- 1 kap. 3 § lagen (2022:1746) med kompletterande bestämmelser  till EU:s förordning om en paneuropeisk privat pensionsprodukt 
(PEPP-produkt),
- 6 kap. 5 § första stycket lagen (2023:714) om förvärv och  förvaltning av nödlidande kreditavtal,
- 5 kap. 7 § första stycket lagen (2024:114) om clearing och  avveckling av betalningar,
- 1 kap. 3 § lagen (2024:1085) med kompletterande bestämmelser  till EU:s förordning om europeiska gröna obligationer, och
- 2 kap. 7 § lagen (2024:1159) med kompletterande bestämmelser  till EU:s förordning om marknader för kryptotillgångar.
Förordning (2025:556).
Beräkning och uttag av avgifter
4 §
Avgifterna från de fysiska personer, företag och  myndigheter som anges i 6-18 §§ ska ge Finansinspektionen och  Statistiska centralbyrån full kostnadstäckning för respektive  avgiftsgrupp som anges nedan, om inte något annat anges i  denna förordning. Med full kostnadstäckning avses att varje  avgiftsgrupp ska svara för både direkta kostnader och den  andel av indirekta kostnader som går att hänföra till gruppen.
Avgiftsgrupp	Fysiska personer, företag och myndigheter
Avgiftsgrupp 1	Banker, kreditmarknadsföretag,
värdepappersbolag, Svenska
skeppshypotekskassan, leverantörer
av datarapporteringstjänster, leverantörer av
kryptotillgångstjänster, utgivare av
tillgångsanknutna kryptotillgångar eller
kryptotillgångar som inte är tillgångsanknutna
utan hänvisar till en officiell valuta,
betalningsinstitut, institut för elektroniska
pengar, vissa utländska kreditinstituts
filialer i Sverige, registrerade
betaltjänstleverantörer, registrerade utgivare
av elektroniska pengar och fysiska och
juridiska personer som är registrerade enligt
lagen (1996:1006) om viss finansiell
verksamhet (6 § )
Avgiftsgrupp 2	Försäkringsföretag, tjänstepensionsföretag
m.fl. (7 § )
Avgiftsgrupp 3	Börser, centrala motparter, clearingbolag
och värdepapperscentraler (8 § )
Avgiftsgrupp 4	Fondförvaltare (9 § )
Avgiftsgrupp 5	Administratörer av referensvärden och vissa
andra enheter som tillhandahåller
referensvärden (9 a § )
Avgiftsgrupp 6	Vissa statliga myndigheter (10 § )
Avgiftsgrupp 7	Övriga (11-18 §§ )  Förordning (2025:556).
5 §
För varje avgiftsgrupp som anges i 6-9 a §§ ska  Finansinspektionen beräkna ett sammanlagt avgiftsbelopp som  baseras på dels gruppens andel av inspektionens och  Statistiska centralbyråns kostnader det närmast föregående  kalenderåret, dels de kostnader som inspektionen och  Statistiska centralbyrån har beräknat för det aktuella  kalenderåret.
Finansinspektionen ska fördela det sammanlagda avgiftsbeloppet  för respektive avgiftsgrupp 1, 2 och 4 på de företag som ingår  i gruppen. Balansomslutningen vid utgången av det närmast  föregående räkenskapsåret ska utgöra grund för fördelningen.  Varje företag i gruppen ska betala en avgift som är  proportionell i förhållande till företagets storlek.
Om det sker en väsentlig ändring i ett företags  balansomslutning i förhållande till närmast föregående  räkenskapsår, får Finansinspektionen ta förändringen i  beaktande vid fördelningen av avgiftsbeloppet.
Finansinspektionen ska fördela det sammanlagda avgiftsbeloppet  för avgiftsgrupp 3 på de företag som ingår i gruppen. Varje  företags andel av den tid Finansinspektionen lagt på gruppen  närmast föregående kalenderår ska utgöra grund för  fördelningen. Den kostnad som inte kan hänföras till ett  enskilt företag ska fördelas på de företag som ingår i gruppen  utifrån samma fördelningsgrund och med beaktande av typ av  verksamhet enligt 8 §.
Finansinspektionen ska fördela det sammanlagda avgiftsbeloppet  för avgiftsgrupp 5 på de företag som ingår i gruppen. Varje  företags andel av den tid Finansinspektionen lagt på gruppen  närmast föregående kalenderår ska utgöra grund för  fördelningen. Den kostnad som inte kan hänföras till ett  enskilt företag ska fördelas på de företag som ingår i gruppen  utifrån samma fördelningsgrund.
Den lägsta avgiften är 150 000 kronor, om inte något annat  anges i denna förordning. Förordning (2024:1241).
Avgiftsgrupper
Huvudgrupper
Avgiftsgrupp 1
6 §
Avgift beräknad enligt 5 § ska betalas av svenska företag,  om de
1. har tillstånd att driva bank- eller finansieringsrörelse  enligt lagen (2004:297) om bank- och finansieringsrörelse,
2. har tillstånd att driva värdepappersrörelse enligt lagen 
(2007:528) om värdepappersmarknaden och är värdepappersbolag,
3. har tillstånd att driva verksamhet enligt lagen (1980:1097)  om Svenska skeppshypotekskassan,
4. enbart har tillstånd att tillhandahålla  datarapporteringstjänster enligt Europaparlamentets och rådets  förordning (EU) nr 600/2014 av den 15 maj 2014 om marknader  för finansiella instrument och om ändring av förordning (EU)  nr 648/2012,
5. har tillstånd som leverantör av kryptotillgångstjänster  eller utgivare av tillgångsanknutna kryptotillgångar eller  kryptotillgångar som inte är tillgångsanknutna utan hänvisar  till en officiell valuta enligt Europaparlamentets och rådets  förordning (EU) 2023/1114 av den 31 maj 2023 om marknader för  kryptotillgångar och om ändring av förordningarna (EU) nr 
1093/2010 och (EU) nr 1095/2010,
6. har tillstånd att tillhandahålla betaltjänster enligt lagen 
(2010:751) om betaltjänster, eller
7. har tillstånd att ge ut elektroniska pengar enligt lagen 
(2011:755) om elektroniska pengar.
Avgift beräknad enligt 5 § ska också betalas av utländska  kreditinstitut som hör hemma inom EES och som driver  verksamhet genom filial i Sverige, om filialen är en betydande  filial enligt 1 kap. 5 § lagen om bank- och  finansieringsrörelse. I stället för hela balansomslutningen  ska 35 procent av filialens balansomslutning vid utgången av  det närmast föregående räkenskapsåret utgöra grund för  fördelningen enligt 5 § andra stycket.
För sådana företag som avses i första stycket 2 som har  tillstånd för drift av MTF-plattformar enligt 2 kap. 1 § 8  lagen om värdepappersmarknaden är den lägsta avgiften 750 000  kronor.
Svenska skeppshypotekskassan och företag som enbart  tillhandahåller datarapporteringstjänster enligt  Europaparlamentets och rådets förordning (EU) nr 600/2014 ska  betala den lägsta avgiften.
Registrerade betaltjänstleverantörer enligt lagen om  betaltjänster ska betala en avgift på 30 000 kronor för  fysiska personer och 50 000 kronor för juridiska personer.
Registrerade utgivare enligt lagen om elektroniska pengar ska  betala en avgift på 50 000 kronor.
Fysiska och juridiska personer som är registrerade enligt  lagen (1996:1006) om viss finansiell verksamhet ska betala en  avgift på 15 000 kronor för fysiska personer och 30 000 kronor  för juridiska personer, om de inte ska betala avgift enligt  någon annan bestämmelse i denna förordning.  Förordning (2025:556).
Avgiftsgrupp 2
7 §
Avgift beräknad enligt 5 § ska betalas av svenska företag,  om de har tillstånd att driva
1. verksamhet enligt försäkringsrörelselagen (2010:2043),  eller
2. verksamhet enligt lagen (2019:742) om  tjänstepensionsföretag.
Den lägsta avgiften är 15 000 kronor för
1. lokala försäkringsbolag som tillhör kategorin mindre,  lokala bolag, och
2. försäkringsföreningar som har undantag enligt 1 kap. 19 d §  första stycket försäkringsrörelselagen.
Den lägsta avgiften är 7 500 kronor för försäkringsföreningar  som anses vara mindre föreningar enligt 1 kap. 19 d § andra  stycket försäkringsrörelselagen. Förordning (2024:1241).
Avgiftsgrupp 3
8 §
Avgift beräknad enligt 5 § ska betalas av svenska företag,  om de har tillstånd att driva
1. reglerad marknad enligt lagen (2007:528) om  värdepappersmarknaden,
2. clearingverksamhet enligt lagen (2024:114) om clearing och  avveckling av betalningar eller Europaparlamentets och rådets  förordning (EU) nr 648/2012 av den 4 juli 2012 om OTC-derivat,  centrala motparter och transaktionsregister, eller
3. verksamhet som värdepapperscentral enligt  Europaparlamentets och rådets förordning (EU) nr 909/2014 av  den 23 juli 2014 om förbättrad värdepappersavveckling i  Europeiska unionen och om värdepapperscentraler samt ändring  av direktiv 98/26/EG och 2014/65/EU och förordning (EU)  nr 236/2012. Förordning (2024:430).
Avgiftsgrupp 4
9 §
Avgift enligt 5 § ska betalas av svenska företag, om de  har tillstånd att
1. driva fondverksamhet enligt lagen (2004:46) om  värdepappersfonder, eller
2. förvalta en alternativ investeringsfond enligt lagen 
(2013:561) om förvaltare av alternativa investeringsfonder.
I stället för balansomslutningen ska det sammanlagda värdet av  de fonder som ett fondbolag respektive en AIF-förvaltare som  avses i första stycket förvaltar vid utgången av närmast  föregående räkenskapsåret utgöra grund för fördelningen enligt 
5 § andra stycket.
AIF-förvaltare som är registrerade enligt 2 kap. 3 § lagen om  förvaltare av alternativa investeringsfonder ska betala en  avgift på 15 000 kronor. Förordning (2024:1241).
Avgiftsgrupp 5
9 a §
Avgift beräknad enligt 5 § ska betalas av
1. svenska administratörer som är auktoriserade eller  registrerade av Finansinspektionen enligt artikel 34 i  Europaparlamentets och rådets förordning (EU) 2016/2011 av  den 8 juni 2016 om index som används som referensvärden för  finansiella instrument och finansiella avtal eller för att  mäta investeringsfonders resultat, och om ändring av  direktiven 2008/48/EG och 2014/17/EU och förordning (EU)  nr 596/2014, eller
2. sådana svenska enheter under tillsyn som av  Finansinspektionen har fått ett godkännande av ett  referensvärde för användning i unionen enligt artikel 33.1 i  EU-förordningen. Förordning (2018:2051).
Avgiftsgrupp 6
10 §
Avgift som baseras på myndighetens andel av  Finansinspektionens kostnader det närmast föregående  kalenderåret ska betalas av
1. Pensionsmyndigheten, och
2. Sjunde AP-fonden.
Den lägsta avgiften är 50 000 kr. Förordning (2017:1191).
Avgiftsgrupp 7
Försäkringsförmedlare
11 §
Försäkringsförmedlare som är fysiska personer och  registrerade enligt 2 kap. 3 § lagen (2018:1219) om  försäkringsdistribution ska betala en avgift på 1 500 kr.
Försäkringsförmedlare som är fysiska personer och registrerade  enligt 2 kap. 4 § lagen om försäkringsdistribution ska betala  en avgift på 1 000 kr.
Försäkringsförmedlare som är juridiska personer och  registrerade enligt 2 kap. 3 § lagen om  försäkringsdistribution ska betala en avgift på 1 000 kr för  varje anställd som den 31 december närmast föregående år  bedrev försäkringsdistribution för den juridiska personens  räkning. Lägsta avgift för juridiska personer är 4 000 kr.
Försäkringsförmedlare som är juridiska personer och  registrerade enligt 2 kap. 4 § lagen om  försäkringsdistribution ska betala en avgift på 3 000 kr.
Paragrafen gäller inte den som ska betala avgift enligt någon  annan bestämmelse i denna förordning. Förordning (2021:1213).
12 §
Försäkringsföretag som avses i 2 kap. 4 § lagen 
(2018:1219) om försäkringsdistribution ska betala en avgift  på 5 000 kr.
Första stycket gäller inte, om försäkringsföretaget ska  betala avgift enligt någon annan bestämmelse i denna  förordning. Förordning (2018:1234).
Pensionsstiftelser
13 §
Pensionsstiftelser enligt lagen (1967:531) om tryggande  av pensionsutfästelse m.m. som tryggar utfästelser om pension  till färre än 16 personer för vilka avsättningar har gjorts  till stiftelsen ska betala en avgift på 2 000 kr, om inte  annat följer av tredje stycket.
Pensionsstiftelser som avses i 9 a § första stycket lagen om  tryggande av pensionsutfästelse m.m. ska betala en avgift på 
5 000 kr, om inte annat följer av tredje stycket.
Pensionsstiftelser som avses i 9 a § andra eller tredje  stycket lagen om tryggande av pensionsutfästelse m.m. ska  betala en avgift på 20 000 kr. Förordning (2020:1049).
14 §
Har upphävts genom förordning (2024:1241).
14 a §
Har upphävts genom förordning (2024:1241).
14 b §
Har upphävts genom förordning (2024:1241).
14 c §
Har upphävts genom förordning (2024:1241).
14 d §
Har upphävts genom förordning (2024:1241).
Inlåningsverksamhet, viss verksamhet med konsumentkrediter,  verksamhet med bostadskrediter, vissa leverantörer av  gräsrotsfinansieringstjänster, inkassoverksamhet och  kreditförvaltare
15 §
Företag som är registrerade enligt den upphävda lagen 
(2004:299) om inlåningsverksamhet ska betala en avgift på 
25 000 kr. Förordning (2020:1049).
15 a §
Företag som har tillstånd enligt 4 § den upphävda lagen 
(2014:275) om viss verksamhet med konsumentkrediter ska betala  en avgift på 150 000 kronor. Förordning (2025:556).
15 b §
Svenska företag med tillstånd enligt 2 kap. 1 § eller 
3 kap. 1 § lagen (2016:1024) om verksamhet med bostadskrediter  ska betala en avgift på 100 000 kr. Förordning (2023:860).
15 c §
Svenska leverantörer av gräsrotsfinansieringstjänster  med auktorisation enligt artikel 12 i Europaparlamentets och  rådets förordning (EU) 2020/1503 av den 7 oktober 2020 om  europeiska leverantörer av gräsrotsfinansieringstjänster för  företag och om ändring av förordning (EU) 2017/1129 och  direktiv (EU) 2019/1937 ska betala en avgift på 75 000 kr, om  leverantören inte ska betala en avgift på minst 75 000 kr  enligt någon annan bestämmelse i denna förordning.
Den som ska betala en avgift enligt första stycket ska inte  betala en avgift för tillståndspliktig verksamhet enligt någon  annan bestämmelse i denna förordning, om den avgiften skulle  uppgå till mindre än 75 000 kr. Förordning (2021:1213).
15 d §
Fysiska och juridiska personer som har tillstånd enligt 
2 § inkassolagen (1974:182) ska betala en avgift på 
25 000 kronor, om de inte ska betala avgift enligt någon annan  bestämmelse i denna förordning. Förordning (2025:556).
15 e §
Företag som har tillstånd enligt 3 kap. 1 § lagen 
(2023:714) om förvärv och förvaltning av nödlidande  kreditavtal ska betala en avgift på 100 000 kr.
Förordning (2023:860).
Emittenter, originatorer, företag av allmänt intresse och  röstningsrådgivare
16 §
Emittenter som avses i 16 kap. 1 § första stycket lagen 
(2007:528) om värdepappersmarknaden ska betala en avgift på 
30 000 kr. Förordning (2023:860).
16 a §
Företag som omfattas av lagen (2016:429) om tillsyn  över företag av allmänt intresse i fråga om revision ska  betala en avgift på 5 000 kr. Förordning (2017:1191).
16 b §
Avgift på 10 000 kronor ska betalas av följande  emittenter och originatorer som står under Finansinspektionens  tillsyn:
1. emittenter av europeiska gröna obligationer som avses i  artikel 3 i Europaparlamentets och rådets förordning (EU) 
2023/2631 av den 22 november 2023 om europeiska gröna  obligationer och frivilligt upplysningslämnande för  obligationer som marknadsförs som miljömässigt hållbara och  för hållbarhetslänkade obligationer,
2. originatorer till europeiska gröna  värdepapperiseringsobligationer som avses i artikel 16 i samma  förordning, och
3. emittenter som lämnar periodiska upplysningar efter  emission med hjälp av gemensamma mallar enligt artikel 21 i  samma förordning. Förordning (2024:1241).
17 §
Företag som omfattas av lagen (2019:284) om  röstningsrådgivare ska betala en avgift på 25 000 kr.
Förordning (2019:294).
Utländska företag
18 §
Utländska företag ska betala avgift enligt följande:
1. Försäkringsgivare från tredjeland som avses i 1 kap. 5 §  första stycket 2 lagen (1998:293) om utländska  försäkringsgivares och tjänstepensionsinstituts verksamhet i  Sverige och som driver försäkringsrörelse i Sverige genom  generalagent eller filial, ska betala 50 000 kronor.
2. Utländska förvaltningsbolag, med filial i Sverige, som  avses i 1 kap. 6 § lagen (2004:46) om värdepappersfonder, ska  betala 15 000 kronor.
3. Utländska förvaltningsbolag som enligt 1 kap. 6 b § lagen  om värdepappersfonder har tillstånd att förvalta  värdepappersfonder, ska betala 15 000 kronor per fond.
4. Kreditinstitut från ett annat land inom EES, med filial i  Sverige, som avses i 4 kap. 1 § lagen (2004:297) om bank- och  finansieringsrörelse och som inte ska betala avgift enligt 6 §  andra stycket, ska betala 100 000 kronor.
5. Utländska värdepappersföretag från ett land inom EES som  avses i 4 kap. 1 § första stycket 1 lagen (2007:528) om  värdepappersmarknaden och utländska företag som avses i 4 kap. 
4 § samma lag, ska, om de driver verksamhet från filial i  Sverige, betala 50 000 kronor.
6. Utländska företag som avses i 12 kap. 9 § lagen om  värdepappersmarknaden och som har tillstånd att driva en  reglerad marknad från filial i Sverige, ska betala 
50 000 kronor.
7. Utländska företag som avses i 19 kap. 12 § lagen om  värdepappersmarknaden och som har tillstånd att driva  clearingverksamhet från filial i Sverige, ska betala 
50 000 kronor.
8. Utländska EES-baserade AIF-förvaltare som avses i 5 kap. 
1 § lagen (2013:561) om förvaltare av alternativa  investeringsfonder och som förvaltar en fond som är etablerad  i Sverige med stöd av artikel 5.1 i Europaparlamentets och  rådets förordning (EU) 2017/1131 av den 14 juni 2017 om  penningmarknadsfonder, ska betala 20 000 kronor per fond.
9. Utländska EES-baserade AIF-förvaltare som avses i 5 kap. 
2 § lagen om förvaltare av alternativa investeringsfonder och  som förvaltar en specialfond, ska betala 20 000 kronor per  fond.
10. Utländska EES-baserade AIF-förvaltare som avses i 5 kap. 
6 § lagen om förvaltare av alternativa investeringsfonder och  som marknadsför en alternativ investeringsfond till icke-
professionella investerare, ska betala 15 000 kronor per fond.
11. Utländska EES-baserade AIF-förvaltare som avses i 5 kap. 
8 § lagen om förvaltare av alternativa investeringsfonder och  som driver verksamhet från filial i Sverige, ska betala 
15 000 kronor.
12. Icke EES-baserade AIF-förvaltare som avses i 5 kap. 11 §  lagen om förvaltare av alternativa investeringsfonder och som  marknadsför en alternativ investeringsfond till icke-
professionella investerare, ska betala 15 000 kronor per fond.
13. Icke EES-baserade AIF-förvaltare som avses i 5 kap. 13 §  lagen om förvaltare av alternativa investeringsfonder och som  driver verksamhet från filial i Sverige, ska betala 
15 000 kronor.
14. Utländska EES-baserade AIF-förvaltare som förvaltar en  fond som är etablerad i Sverige med stöd av artikel 6.1 i  Europaparlamentets och rådets förordning (EU) 2015/760 av den 
29 april 2015 om europeiska långsiktiga investeringsfonder,  ska betala 20 000 kronor.
15. Utländska företag med filial i Sverige och tillstånd  enligt 2 kap. 7 § eller 3 kap. 7 § lagen (2016:1024) om  verksamhet med bostadskrediter ska betala 50 000 kronor.
16. Utländska kreditförmedlare från ett land inom EES som  driver verksamhet från filial i Sverige enligt 3 kap. 6 §  lagen om verksamhet med bostadskrediter, ska betala 
15 000 kronor.
17. Försäkringsförmedlare från ett annat land inom EES, med  filial eller en permanent närvaro i Sverige, som avses i 
3 kap. 1 § första stycket 2 lagen (2018:1219) om  försäkringsdistribution, ska betala 15 000 kronor.
18. Försäkringsförmedlare från tredjeland som avses i 3 kap. 
3 § lagen om försäkringsdistribution, ska betala 
15 000 kronor. Förordning (2024:1241).
Avgift i vissa fall
Uttag av avgift när någon tidigare inte har stått under tillsyn av Finansinspektionen
19 §
Ett företag som ska betala avgift enligt någon av 6-9 §§  det första året som det står under tillsyn av  Finansinspektionen, ska betala den lägsta avgiften.
Första stycket gäller inte för företag som har förvärvat  väsentliga delar av ett företag som sedan tidigare står under  Finansinspektionens tillsyn. I ett sådant fall gäller det som  anges i 5 § om grunden för fördelningen av avgiftsbeloppet.
Förordning (2017:1191).
20 §
Om en fysisk person, ett företag eller en myndighet som  ska betala avgift enligt någon av 10-18 §§ har börjat stå  under tillsyn av Finansinspektionen under året, ska avgiften  för det året minskas med hänsyn till den tid som personen,  företaget eller myndigheten inte har stått under tillsyn.
Förordning (2019:468).
Uttag av avgift när någon upphör att stå under tillsyn av Finansinspektionen
21 §
Om en fysisk person, ett företag eller en myndighet som  ska betala avgift enligt någon av 6-18 §§ upphör att stå under  tillsyn av Finansinspektionen under året, ska avgiften minskas  med hänsyn till den tid som personen, företaget eller  myndigheten därefter inte har stått under tillsyn.
Förordning (2019:468).
Uttag av avgift när någon byter avgiftsgrupp
22 §
Om tillsynen av en fysisk person eller ett företag  omfattar ett helt år men grunden för uttag av avgift har  ändrats under året på det sättet att personen eller företaget  har bytt från en avgiftsgrupp till en annan, ska beräkningen  av avgiften baseras på den tid som personen eller företaget  har tillhört respektive avgiftsgrupp. Förordning (2019:468).
Uttag av avgift som uppgår till mindre än 300 kr
23 §
Om den avgift som beräknas enligt 20 eller 21 § uppgår till mindre än 300 kr, får Finansinspektionen i ett enskilt fall besluta att någon avgift inte ska tas ut.
Betalning och slutavräkning
24 §
Finansinspektionen ska varje år besluta avgiftens storlek och senast den 30 november till varje fysisk person, företag och myndighet som ska betala avgift skicka en faktura på det belopp som ska betalas samt ange när avgiften senast ska vara betald.
Avgiften ska betalas genom insättning på det konto som Finansinspektionen anger på fakturan.
Dröjsmålsränta tas ut på avgifter som inte betalas i rätt tid, om det inte finns särskilda skäl mot det. Dröjsmålsränta ska beräknas för år enligt en räntefot som motsvarar den av Sveriges riksbank fastställda vid varje tid gällande referensräntan enligt 9 § räntelagen (1975:635) med ett tillägg av åtta procentenheter.
Finansinspektionen ska i slutet av varje år göra en jämförelse mellan inbetalda avgifter under året och slutliga kostnader för varje avgiftsgrupp. Resultatet av denna jämförelse ska beaktas när avgift för nästföljande år beräknas för avgiftsgruppen. Förordning (2012:383).
Minskning av avgift
25 §
Om det finns särskilda skäl, får Finansinspektionen i ett enskilt fall besluta att minska avgiften.
Överklagande
26 §
I 40 § förvaltningslagen (2017:900) finns bestämmelser  om överklagande till allmän förvaltningsdomstol.
Förordning (2018:1028).
Övergångsbestämmelser
2007:1135
1. Denna förordning träder i kraft den 1 januari 2008.
2. Genom förordningen upphävs förordningen (2002:1042) om årliga avgifter för finansiering av Finansinspektionens verksamhet. Den upphävda förordningen gäller dock fortfarande i fråga om avgifter som hänför sig till tiden före den 1 januari 2008.
2010:753
Denna förordning träder i kraft den 1 januari 2011 i fråga om 13 och 18 §§ samt i övrigt den 1 augusti 2010.
2015:705
1. Denna förordning träder i kraft den 1 januari 2016.
2. För försäkringsföretag som vid förordningens ikraftträdande fortsätter att bedriva verksamhet som avser tjänstepensionsförsäkringar enligt punkten 2 i övergångsbestämmelserna till lagen (2015:700) om ändring i försäkringsrörelselagen (2010:2043) gäller 3 § i dess äldre lydelse.
2016:77
1. Denna förordning träder i kraft den 1 mars 2016.
2. Äldre bestämmelser gäller för central  värdepappersförvarare som enligt punkt 2 i ikraftträdande-  och övergångsbestämmelserna till lagen (2016:51) om ändring i  lagen (1998:1479) om kontoföring av finansiella instrument  får fortsätta att driva sådan verksamhet som avses där efter  den 29 februari 2016.
2017:1191
1. Denna förordning träder i kraft den 1 januari 2018.
2. För år 2018 ska grunden för fördelningen av  avgiftsbeloppet för kreditmarknadsföretag enligt 6 § första  stycket 1 vara 50 procent av företagets balansomslutning vid  utgången av det närmast föregående räkenskapsåret. Vid  fördelningen tillämpas inte 5 § andra stycket andra  meningen.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.