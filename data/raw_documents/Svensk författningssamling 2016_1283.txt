Title: Förordning (2016:1283) om statligt stöd genom nationellt utvecklingsbolag
SFS Number: Svensk författningssamling 2016:1283
URL: https://www.riksdagen.se/sv/dokument-och-lagar/dokument/svensk-forfattningssamling/forordning-20161283-om-statligt-stod-genom_sfs-2016-1283/
Source Link: http://rkrattsbaser.gov.se/sfst?bet=2016:1283
Amendment Register Link: http://rkrattsbaser.gov.se/sfsr?bet=2016:1283
Ministry/Authority: Klimat- och näringslivsdepartementet RSN
Issued: 2016-12-20
Metadata: {"Utfärdad": "2016-12-20", "Ändrad": "t.o.m. SFS 2023:929"}

==================================================

Förordning (2016:1283) om statligt stöd genom nationellt utvecklingsbolag
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2016:1283
Departement/myndighet
:   
Klimat- och näringslivsdepartementet RSN
Utfärdad
:   
2016-12-20
Ändrad
:   
t.o.m. SFS 2023:929
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Det nationella utvecklingsbolaget får i enlighet med  lagen (2016:767) om överlämnande av vissa  förvaltningsuppgifter till nationellt utvecklingsbolag inom  sitt verksamhetsområde besluta om finansiering i form av stöd  enligt denna förordning. Stöd får lämnas i syfte att genom  marknadskompletterande indirekta investeringar främja  innovativa företag.
Det nationella utvecklingsbolaget är Saminvest AB.
2 §
Stöd får lämnas inom de ramar som anges av bolaget och i  mån av tillgång på medel som bolaget äger eller på annat sätt  förfogar över.
Förutsättningar för stöd
3 §
/Upphör att gälla U:2024-02-01/
Stöd får lämnas i enlighet med de villkor som anges i  kapitel I och artikel 21.1-21.3 och 21.5-21.18 i  kommissionens förordning (EU) nr 651/2014 av den 17 juni 2014  genom vilken vissa kategorier av stöd förklaras förenliga med  den inre marknaden enligt artiklarna 107 och 108 i fördraget.
Stöd som överstiger ett belopp motsvarande 500 000 euro får  lämnas endast under förutsättning att stödmottagaren  samtycker till att uppgifter om stödet offentliggörs enligt  artikel 9.1 c i samma förordning.
3 §
/Träder i kraft I:2024-02-01/
Stöd får lämnas i enlighet med de villkor som anges i  kapitel I och artikel 21.1-21.4 och artikel 21.6-21.18 i  kommissionens förordning (EU) nr 651/2014 av den 17 juni 2014  genom vilken vissa kategorier av stöd förklaras förenliga med  den inre marknaden enligt artiklarna 107 och 108 i fördraget.
Om uppgifter om ett stöd ska offentliggöras enligt artikel 9 i  samma förordning, får stödet endast beviljas om företaget  samtycker till offentliggörandet. Förordning (2023:929).
4 §
Termer och uttryck som används i denna förordning har  samma betydelse som i kommissionens förordning (EU) nr 
651/2014.
5 §
Stöd får lämnas i form av lån, garantier eller  investeringar i form av eget kapital eller kapital likställt  med eget kapital.
Stöd får avse ett helt eller en del av ett projekt. Ett  beslut om stöd får förenas med villkor för stödet. Sådana  villkor ska framgå av beslutet.
Handläggning av stödärenden
6 §
En ansökan om stöd ska vara skriftlig och undertecknad av  sökanden.
Den som ansöker om stöd ska i samband med ansökan upplysa om  annat finansieringsstöd som har sökts eller erhållits för  samma ändamål.
Hinder mot att betala ut stöd
7 §
/Upphör att gälla U:2024-02-01/
Stöd får inte betalas ut till ett företag som är föremål  för betalningskrav på grund av ett beslut av Europeiska  kommissionen som förklarar ett stöd olagligt och oförenligt  med den inre marknaden.
7 §
/Träder i kraft I:2024-02-01/
Stöd får inte betalas ut till ett företag som är föremål  för betalningskrav på grund av ett beslut av Europeiska  kommissionen om att ett stöd beviljat av en svensk stödgivare  är olagligt och oförenligt med den inre marknaden.
Förordning (2023:929).
8 §
Det nationella utvecklingsbolaget ska besluta att ett  stöd helt eller delvis inte ska betalas ut om
1. den som har ansökt om eller beviljats stöd genom att lämna  oriktiga uppgifter har förorsakat att stödet beviljats  felaktigt eller med för högt belopp,
2. stödet av något annat skäl har beviljats felaktigt eller  med för högt belopp och mottagaren borde ha insett detta,  eller
3. villkoren för stödet i något annat avseende inte har  följts.
9 §
En stödmottagare är återbetalningsskyldig om
1. det finns grund för det enligt 8 § punkt 1-3, eller
2. stödet helt eller delvis inte har utnyttjats eller inte  har använts för det ändamål som det har beviljats för.
På det belopp som stödmottagaren är återbetalningsskyldig för  ska ränta enligt räntelagen (1975:635) betalas.
Om en stödmottagare är återbetalningsskyldig enligt första  stycket, ska stödgivaren helt eller delvis kräva tillbaka  stödet tillsammans med ränta. Om det finns särskilda skäl,  får stödgivaren sätta ned kravet på återbetalning och ränta.
Offentliggörande, rapportering och registerföring
10 §
Bestämmelser om offentliggörande, rapportering och  registerföring finns i 12 a § lagen (2013:388) om tillämpning  av Europeiska unionens statsstödsregler och i förordningen 
(2016:605) om tillämpning av Europeiska unionens  statsstödsregler.
Förvaltningslagens tillämpning
11 §
Vid handläggningen av ärenden enligt denna förordning  tillämpas följande bestämmelser i förvaltningslagen 
(2017:900):
- 5 § om legalitet, objektivitet och proportionalitet,
- 10 § om partsinsyn,
- 16-18 §§ om jäv,
- 23 § om utredningsansvaret,
- 24 § om när man får lämna uppgifter muntligt,
- 25 § om kommunikation,
- 31 § om dokumentation av beslut,
- 32 § om motivering av beslut,
- 33 och 34 §§ om underrättelse om innehållet i beslut och  hur ett överklagande går till, och
- 42 § om vem som får överklaga ett beslut.
Förordning (2018:909).
Överklagande
12 §
Det nationella utvecklingsbolagets beslut enligt  denna förordning får överklagas till Verket för  innovationssystem. Andra beslut än beslut enligt 7 och 8 §§  får dock inte överklagas.
I lagen (1986:1142) om överklagande av beslut av enskilda  organ med offentliga förvaltningsuppgifter finns bestämmelser  om förfarandet vid överklagande.
I 40 § förvaltningslagen (2017:900) finns bestämmelser om  överklagande till allmän förvaltningsdomstol.
Förordning (2018:909).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.