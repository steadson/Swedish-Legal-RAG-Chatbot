Title: Lag (2025:621) om lustgas
SFS Number: Svensk författningssamling 2025:621
URL: https://www.riksdagen.se/sv/dokument-och-lagar/dokument/svensk-forfattningssamling/lag-2025621-om-lustgas_sfs-2025-621/
Source Link: http://rkrattsbaser.gov.se/sfst?bet=2025:621
Amendment Register Link: http://rkrattsbaser.gov.se/sfsr?bet=2025:621
Ministry/Authority: Socialdepartementet
Issued: 2025-06-05
Metadata: {"Utfärdad": "2025-06-05"}

==================================================

Lag (2025:621) om lustgas
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2025:621
Departement/myndighet
:   
Socialdepartementet
Utfärdad
:   
2025-06-05
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens innehåll och syfte
1 §
Denna lag innehåller bestämmelser om försäljning, införsel  och marknadsföring av lustgas.
2 §
Lagen syftar till att motverka användning av lustgas som  berusningsmedel.
Förhållandet till annan lagstiftning
3 §
Denna lag ska inte tillämpas på lustgas som omfattas av  läkemedelslagen (2015:315).
Förbud mot försäljning av lustgas som berusningsmedel
4 §
Lustgas får inte säljas eller på annat sätt lämnas ut i  näringsverksamhet om det finns särskild anledning att anta att  lustgasen ska användas som berusningsmedel.
Vid bedömningen av om det finns särskild anledning att anta  att lustgasen ska användas som berusningsmedel ska bland annat  beaktas på vilket sätt och i vilket sammanhang som  försäljningen eller utlämnandet sker.
Mängdbegränsning
5 §
Högst 18 gram lustgas får säljas eller på annat sätt  lämnas ut i näringsverksamhet till en privatperson per  tillfälle. Försäljningen eller utlämnandet får avse högst två  behållare som rymmer högst 9 gram lustgas per behållare.
Den som lämnar ut lustgas utöver mängdbegränsningen ska  förvissa sig om att mottagaren är näringsidkare. Lustgas ska  tillhandahållas på ett sådant sätt att det går att kontrollera  om mottagaren är näringsidkare.
Ålderskrav
6 §
Lustgas får inte säljas eller på annat sätt lämnas ut i  näringsverksamhet till den som inte har fyllt 18 år.
Den som lämnar ut lustgas ska förvissa sig om att mottagaren  har uppnått den ålder som anges i första stycket. Lustgas ska  tillhandahållas på ett sådant sätt att det går att kontrollera  mottagarens ålder.
Införsel
7 §
Lustgas får föras in i landet endast av den som har fyllt 
18 år. En privatperson får per tillfälle föra in högst 18 gram  lustgas i högst två behållare som rymmer högst 9 gram lustgas  per behållare.
Marknadsföring
8 §
Det är förbjudet att marknadsföra lustgas i strid med de  förbud och begränsningar som följer av 4-7 §§.
Anmälan om försäljning och egenkontroll
9 §
Detaljhandel med lustgas får bedrivas endast efter att  försäljningen anmälts till Folkhälsomyndigheten.
10 §
Den som bedriver detaljhandel med lustgas ska utöva  egenkontroll över försäljningen och hanteringen i övrigt av  lustgasen och ha ett för verksamheten lämpligt  egenkontrollprogram.
Till anmälan om försäljning enligt 9 § ska  egenkontrollprogrammet och de övriga uppgifter som behövs för  Folkhälsomyndighetens tillsyn bifogas. Ändrade förhållanden i  fråga om innehållet i egenkontrollprogrammet eller övriga  uppgifter i anmälan ska utan dröjsmål anmälas till  Folkhälsomyndigheten.
Tillsyn
11 §
Med undantag för vad som anges i 12 § utövar  Folkhälsomyndigheten tillsyn över att denna lag och  föreskrifter som har meddelats i anslutning till lagen följs.
12 §
Konsumentverket utövar tillsyn över att 8 § följs när det  gäller marknadsföring mot konsumenter.
Vid Konsumentverkets tillsyn tillämpas bestämmelserna i  marknadsföringslagen (2008:486). En marknadsföringsåtgärd som  strider mot denna lag ska, vid tillämpningen av 5, 23 och 
26 §§ marknadsföringslagen, anses vara otillbörlig.
Befogenheter
13 §
Folkhälsomyndigheten får i sin tillsynsverksamhet meddela  de förelägganden som behövs för att denna lag och föreskrifter  som har meddelats i anslutning till lagen ska följas.
Ett sådant föreläggande får förenas med vite. Vitet får inte  omvandlas till fängelse.
14 §
Vid allvarliga eller upprepade överträdelser av denna lag  får Folkhälsomyndigheten förbjuda den som bedriver  detaljhandel med lustgas att fortsätta försäljningen eller, om  förbud får anses vara en alltför ingripande åtgärd, meddela  varning.
Ett beslut om förbud att fortsätta försäljningen gäller  omedelbart, om inte något annat anges i beslutet.
Ett förbud får meddelas för en tid av högst sex månader.
Upplysningar och tillträde
15 §
Folkhälsomyndigheten har rätt att på begäran få de  upplysningar, handlingar, varuprover och liknande som behövs  för myndighetens tillsyn enligt denna lag.
16 §
För att fullgöra sina uppgifter enligt denna lag har  Folkhälsomyndigheten rätt att få tillträde till områden,  lokaler och andra utrymmen som används i verksamheter som  omfattas av lagen och får där göra undersökningar och ta  prover. För uttagna prover betalas inte ersättning.
17 §
Polismyndigheten ska på begäran av Folkhälsomyndigheten  lämna den hjälp som behövs för att Folkhälsomyndigheten ska  kunna få sådant tillträde som avses i 16 §.
En begäran enligt första stycket får göras endast om
1. det på grund av särskilda omständigheter kan befaras att  åtgärden inte kan utföras utan att en polismans särskilda  befogenheter enligt 10 § polislagen (1984:387) behöver  tillgripas, eller
2. det annars finns synnerliga skäl.
Kontrollköp
18 §
Folkhälsomyndigheten får genomföra kontrollköp i syfte  att ge underlag för en dialog mellan myndigheten och den som  säljer lustgas om skyldigheten att förvissa sig om att  mottagaren har fyllt 18 år.
Vid ett sådant köp får Folkhälsomyndigheten endast anlita en  person som har fyllt 18 år.
Ett kontrollköp får genomföras utan att säljaren underrättas i  förväg om kontrollköpet. Folkhälsomyndigheten ska snarast  efter ett genomfört kontrollköp underrätta säljaren om  kontrollköpet.
Vad som framkommit genom kontrollköp får inte utgöra grund för  Folkhälsomyndigheten att meddela föreläggande, förbud eller  varning enligt 13 eller 14 §.
Underrättelser
19 §
Om en kommun i sin verksamhet får kännedom om något som  kan ha betydelse för Folkhälsomyndighetens tillsyn ska  kommunen underrätta Folkhälsomyndigheten om detta.
20 §
Om Folkhälsomyndigheten i sin verksamhet får kännedom om  marknadsföring mot konsumenter som strider mot denna lag ska  Folkhälsomyndigheten underrätta Konsumentverket om detta.
Avgifter
21 §
Folkhälsomyndigheten får ta ut avgifter för sin tillsyn  av den som bedriver detaljhandel med lustgas.
Folkhälsomyndigheten får ta ut en avgift för den anmälan om  försäljning som ska ske enligt 9 §.
Överklagande
22 §
Beslut enligt denna lag eller föreskrifter som har  meddelats i anslutning till lagen får överklagas till allmän  förvaltningsdomstol. Prövningstillstånd krävs vid överklagande  till kammarrätten.
Straffbestämmelser
23 §
För olovlig hantering av lustgas döms till böter eller  fängelse i högst sex månader den som uppsåtligen eller av  oaktsamhet
1. säljer eller lämnar ut lustgas i strid med 4 §,
2. säljer eller lämnar ut lustgas i större mängd än vad som  föreskrivs i 5 §,
3. säljer eller lämnar ut lustgas till den som inte uppnått  föreskriven ålder enligt 6 §,
4. bedriver detaljhandel med lustgas utan att först ha anmält  försäljningen enligt 9 §, eller
5. säljer lustgas i strid med ett meddelat försäljningsförbud  enligt 14 §.
Om gärningen är ringa, ska den inte medföra ansvar.
24 §
Den som har överträtt ett vitesföreläggande ska inte  dömas till ansvar enligt denna lag för den eller de gärningar  som omfattas av föreläggandet.
25 §
Bestämmelser om ansvar för olovlig införsel av lustgas  finns i lagen (2000:1225) om straff för smuggling.
Bemyndiganden
26 §
Regeringen eller den myndighet som regeringen bestämmer  får meddela föreskrifter om
1. undantag från mängdbegränsningen enligt 5 § första stycket  och 7 §,
2. skyldigheten att kontrollera att mottagaren är  näringsidkare enligt 5 § andra stycket,
3. hur anmälan av detaljhandel med lustgas ska göras enligt 
9 § och vad anmälan ska innehålla,
4. utformningen av egenkontrollprogrammet enligt 10 §,
5. genomförandet av kontrollköp enligt 18 §, och
6. storleken på och betalningen av de avgifter som  Folkhälsomyndigheten får ta ut enligt 21 §.
Övergångsbestämmelser
2025:621
1. Denna lag träder i kraft den 1 juli 2025.
2. Detaljhandel med lustgas får bedrivas fram till den 
1 september 2025 utan att en anmälan enligt 9 § gjorts.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.