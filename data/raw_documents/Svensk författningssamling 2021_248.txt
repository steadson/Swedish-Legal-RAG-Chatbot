Title: Förordning (2021:248) med instruktion för Folkhälsomyndigheten
SFS Number: Svensk författningssamling 2021:248
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2021248-med-instruktion-for_sfs-2021-248/
Source Link: http://rkrattsbaser.gov.se/sfst?bet=2021:248
Amendment Register Link: http://rkrattsbaser.gov.se/sfsr?bet=2021:248
Ministry/Authority: Socialdepartementet
Issued: 2021-04-01
Metadata: {"Utfärdad": "2021-04-01", "Ändrad": "t.o.m. SFS 2025:781"}

==================================================

Förordning (2021:248) med instruktion för Folkhälsomyndigheten
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2021:248
Departement/myndighet
:   
Socialdepartementet
Utfärdad
:   
2021-04-01
Ändrad
:   
t.o.m. SFS 2025:781
Ändringsregister
:
SFSR (Regeringskansliet)
Källa
:
Fulltext (Regeringskansliet)
Uppgifter
Allmänna uppgifter
1 §
Folkhälsomyndigheten är förvaltningsmyndighet för  verksamhet som rör folkhälsa och ska verka för god och jämlik  hälsa i hela befolkningen.
Myndigheten ska i sin verksamhet fästa särskild vikt vid de  grupper som löper störst risk att drabbas av ohälsa.
Myndigheten ska i utförandet av sitt uppdrag bidra till att  folkhälsoarbetet bedrivs enligt vetenskap och beprövad  erfarenhet. Förordning (2024:705).
2 §
Myndigheten ska samordna folkhälsoarbetet på nationell  nivå.
Myndigheten ska stödja berörda aktörer i såväl genomförande  som uppföljning av arbetsformer, metoder, strategier och  insatser på folkhälsoområdet samt följa upp effekterna av dem.  Myndigheten ska även vägleda och stödja utvecklingen av  folkhälsoarbetet och implementering av insatser inom  folkhälsoområdet på lokal och regional nivå.
Inom ramen för sitt samordnande ansvar ska myndigheten bidra  till en god och jämlik hälsa genom att vara samlande,  stödjande och pådrivande i förhållande till berörda aktörer.  Myndigheten ska inom ramen för sitt samordnande ansvar även  främja samarbete och samverkan mellan berörda aktörer inom  olika samhällsområden och samhällssektorer för att påverka  förhållanden av betydelse för folkhälsan.  Förordning (2024:705).
3 §
Myndigheten ska bistå regeringen med expertkunskap,  underlag och information i frågor som rör myndighetens  verksamhetsområde.
4 §
Myndigheten ska ansvara för kunskapsutveckling inom sitt  verksamhetsområde och inom det identifiera, analysera och  förmedla relevant kunskap till kommuner, regioner och andra  berörda aktörer. Myndigheten ska inom sitt verksamhetsområde  även sprida kunskap till allmänheten och samhället i stort.
Förordning (2024:705).
5 §
Myndigheten ska inom sitt verksamhetsområde främja  jämställdhet samt ha ett samlat ansvar för att främja lika  rättigheter och möjligheter oavsett sexuell läggning,  könsidentitet eller könsuttryck.
Uppgifter som rör uppföljning och analys av folkhälsan och  folkhälsoarbetet
6 §
Myndigheten ska ansvara för den samlade uppföljningen av  befolkningens hälsa och faktorer som påverkar denna samt för  sektorsövergripande uppföljning av utvecklingen av folkhälsans  bestämningsfaktorer med utgångspunkt i folkhälsopolitikens  målområden.
7 §
Myndigheten ska analysera utvecklingen av hälsan och  hälsans bestämningsfaktorer och hur dessa fördelas efter kön,  etnisk eller kulturell bakgrund, socioekonomisk tillhörighet,  sexuell läggning, könsidentitet eller könsuttryck,  funktionsnedsättning och ålder.
Myndigheten ska i samverkan med berörda målgrupper,  myndigheter och andra relevanta aktörer kontinuerligt följa  upp hälsan i grupper i särskilt utsatta situationer.
Myndigheten ska vidare följa och analysera beteende- och  omvärldsförändringar av betydelse för folkhälsoarbetet och hur  sådana förändringar påverkar förutsättningarna för detta  arbete i landet.
Uppgifter som rör folkhälsans bestämningsfaktorer och  hälsoekonomisk metodik
8 §
Myndigheten ska ansvara för kunskapsförmedling i fråga om  folkhälsans bestämningsfaktorer och bidra till utvecklingen av  främjande och förebyggande metoder. Myndigheten ska vidare  bidra till att behovet av utbildningar i kunskapsbaserat  främjande och förebyggande arbete tillgodoses.
Myndigheten ska även bidra till utvecklingen av både  hälsoekonomisk metodik inom folkhälsoområdet och metoder för  att beakta folkhälsoaspekter i konsekvensbedömningar och  uppföljningar.
Uppgifter som rör statistik och nationell rapportering
9 §
Myndigheten ska ansvara för att framställa statistik inom  folkhälsoområdet och främja tillgången till sådan statistik.  Myndigheten ska även ansvara för officiell statistik enligt  förordningen (2001:100) om den officiella statistiken.
Myndigheten ska förse regeringen med en årlig rapport om  utvecklingen av folkhälsan och dess bestämningsfaktorer.
Myndigheten ska också fortlöpande förse regeringen med  rapporter om insatser som vidtas med betydelse för folkhälsan  och effekterna av dessa. Förordning (2021:582).
Uppgifter som rör psykisk hälsa och suicidprevention
10 §
Myndigheten ska samordna det nationella arbetet inom  området för psykisk hälsa och suicidprevention samt verka för  samverkan mellan berörda myndigheter och aktörer inom detta  område.
Myndigheten ska stödja utvecklingsarbete på lokal och regional  nivå samt inom den ideella sektorn. Myndigheten ska vidare  verka för kunskapsutveckling och kunskapsförmedling inom detta  område.
Myndigheten ska främja långsiktigt förebyggande arbete samt  följa upp utvecklingen inom området för psykisk hälsa och  suicidprevention.
Uppgifter som rör alkohol, narkotika, dopning, tobak och spel  om pengar
11 §
Myndigheten ska utifrån ett folkhälsoperspektiv verka för  kunskapsutveckling och kunskapsförmedling samt för nationell  samordning inom områdena alkohol, narkotika, dopning, tobak  och liknande produkter, spel om pengar och spelproblem samt  ämnen eller produkter som används i berusningssyfte, men som  inte utgör alkohol, narkotika, dopning, tobak eller läkemedel.  Myndigheten ska även följa upp utvecklingen och ansvara för  den samordnade uppföljningen inom dessa områden.
Förordning (2024:705).
12 §
Myndigheten ska bevaka och utreda behovet av  narkotikaklassificering av varor som inte utgör läkemedel samt  bevaka och utreda behovet av kontroll av varor enligt lagen 
(1999:42) om förbud mot vissa hälsofarliga varor.
13 §
Myndigheten ska övervaka marknadsutvecklingen för  elektroniska cigaretter och påfyllningsbehållare, tobaksfria  nikotinprodukter och andra produkter som till  användningssättet motsvarar rökning eller snusning men som  inte innehåller tobak eller nikotin. I det ingår att övervaka  hur användningen av dessa produkter påverkar nikotinberoende  och traditionell tobakskonsumtion för unga människor och icke-
rökare. Förordning (2024:705).
Uppgifter som rör fysisk aktivitet och hälsosamma matvanor
14 §
Myndigheten ska verka för kunskapsutveckling och  kunskapsförmedling samt för nationell samordning inom området  fysisk aktivitet. Myndigheten ska även följa upp och analysera  utvecklingen inom området.
Myndigheten ska inom området hälsosamma matvanor följa upp och  analysera utvecklingen från ett brett samhälleligt perspektiv  samt förmedla kunskap för att skapa samhälleliga  förutsättningar för hälsosamma matvanor i befolkningen.
Förordning (2024:705).
Uppgifter som rör sexuell och reproduktiv hälsa och  rättigheter
15 §
Myndigheten ska verka för kunskapsutveckling och  kunskapsförmedling samt för nationell samordning inom området  sexuell och reproduktiv hälsa och rättigheter. Myndigheten ska  även följa upp utvecklingen inom området. Förordning (2024:705).
Uppgifter som rör smittskydd
16 §
Myndigheten ska samordna, följa och utveckla smittskyddet  på nationell nivå. Förordning (2024:705).
17 §
Myndigheten ska följa och analysera utvecklingen av  smittsamma sjukdomar och skyddet mot dessa nationellt och  internationellt, analysera konsekvenserna av denna utveckling  för samhället och den enskilde samt utvärdera effekterna av  vaccinationer och andra smittskyddsåtgärder inom hälso- och  sjukvården och andra berörda samhällssektorer.
Myndigheten ska vidare till Regeringskansliet 
(Utrikesdepartementet) lämna underlag för beslut om  rekommendationer för resor till länder där det kan finnas risk  för spridning av smittsamma sjukdomar. Förordning (2024:705).
18 §
Myndigheten ska svara för stöd till kvalitets- och  metodutveckling vid laboratorier som bedriver  laboratorieanalyser av betydelse för landets smittskydd.
Förordning (2024:705).
19 §
Myndigheten ska verka för att möjligheten att behandla  med effektiva antibiotika hos människor och djur bevaras genom  att samla in, analysera och aktivt förmedla kunskap i frågor  som rör antibiotikaresistens och relaterad antimikrobiell  resistens. Myndigheten ska även främja insatser på lokal och  regional nivå i frågor som rör rationell antibiotikaanvändning  och antibiotikaresistens. Förordning (2024:705).
20 §
Myndigheten ska verka för en minskad smittspridning och  resistensutveckling genom att samla in, analysera och aktivt  förmedla kunskap i frågor som rör antibiotikaresistens och  annan antimikrobiell resistens samt i frågor som rör  vårdrelaterade infektioner och vårdhygien.
Myndigheten ska vidare verka för att förskrivare, övriga  berörda yrkesgrupper och allmänheten tillämpar de kunskaper  som finns om antibiotikaresistens och annan antimikrobiell  resistens. Förordning (2024:705).
21 §
Myndigheten ska verka för att begränsa spridningen och  konsekvenserna för samhället och för enskilda av hiv/aids samt  verka för att skapa öppenhet om hiv/aids och motverka  stigmatisering och diskriminering av personer som lever med  hivinfektion, bland annat genom att främja utvecklingsinsatser  och långsiktigt förebyggande arbete. Förordning (2024:705).
Uppgifter som rör hälsoskydd och miljörelaterad hälsa m.m.
22 §
Myndigheten ska medverka till minskad negativ  miljöpåverkan på människors hälsa. Förordning (2024:705).
23 §
Myndigheten ska verka för att det generationsmål för  miljöarbetet och de miljökvalitetsmål som riksdagen har  fastställt nås och vid behov föreslå åtgärder för  miljöarbetets utveckling samt i detta arbete särskilt följa  upp, utvärdera och förmedla kunskap om hur människors hälsa  påverkas av miljön.
Myndigheten ska i fråga om sitt miljöarbete enligt första  stycket rapportera till Naturvårdsverket och samråda med  myndigheten om vilken rapportering som behövs.
Förordning (2024:705).
24 §
Myndigheten ska vara samordnande myndighet för det  friluftslivsmål för god folkhälsa som regeringen har  fastställt och verka för att detta mål nås genom att  sammanställa och förmedla kunskaper om insatser som skapar  förutsättningar för friluftsliv och främjar hälsa till  kommuner, regioner och andra berörda aktörer.
Myndigheten ska i sin roll som samordnande myndighet för det  friluftslivsmål för god folkhälsa som regeringen har  fastställt samverka med berörda myndigheter vid genomförande  och uppföljning av friluftslivsmålen. Förordning (2024:705).
Uppgifter som rör beredskap
25 §
Myndigheten ska övervaka planläggningen av smittskyddets  beredskap och inom sitt ansvarsområde ta initiativ till  åtgärder som skyddar befolkningen mot smittsamma sjukdomar och  andra allvarliga hälsohot i kris och under höjd beredskap.
Myndigheten ska samordna beredskapen mot allvarliga hälsohot  enligt lagen (2006:1570) om skydd mot internationella hot mot  människors hälsa. Förordning (2024:705).
26 §
Myndigheten är beredskapsmyndighet enligt förordningen 
(2022:524) om statliga myndigheters beredskap.
Förordning (2024:705).
27 §
Myndigheten ska på regeringens uppdrag samordna  förberedelserna för försörjningen av läkemedel inför  allvarliga utbrott av smittsamma sjukdomar.
28 §
Myndigheten ska
1. bistå myndigheter, kommuner, regioner och organisationer  med expertstöd vid konstaterade eller misstänkta allvarliga  utbrott av smittsamma sjukdomar och vid analys av risker och  behov av förebyggande åtgärder när det gäller sådana utbrott,  och
2. upprätthålla den laboratorieberedskap som behövs och  tillhandahålla mikrobiologiska laboratorieundersökningar som  är av unik natur eller som av andra skäl inte utförs av andra  laboratorier.
29 §
Myndigheten får bistå med expertstöd vid katastrofer  eller allvarliga utbrott av smittsamma sjukdomar i andra  länder och stödja svenska civila och militära internationella  krishanteringsinsatser.
Myndigheten får besluta om internationella insatser enligt  första stycket endast under förutsättning att insatserna  finansieras av någon annan än myndigheten.
Myndigheten ska före beslut om internationella insatser enligt  första stycket samråda med Regeringskansliet 
(Socialdepartementet) om de åtgärder som myndigheten avser att  vidta. Vid insatser som rör bistånd ska myndigheten dessutom  samråda med Styrelsen för internationellt  utvecklingssamarbete.
30 §
Myndigheten ska
1. tillhandahålla ett säkerhetslaboratorium som uppfyller  kriterierna för högsta skyddsnivå enligt föreskrifter om  mikrobiologiska arbetsmiljörisker som Arbetsmiljöverket har  meddelat med stöd av 18 § arbetsmiljöförordningen (1977:1166),
2. upprätthålla diagnostisk beredskap och utföra  mikrobiologiska laboratorieundersökningar av sådana  högsmittsamma ämnen som utgör särskild fara för människors  hälsa,
3. bedriva omvärldsbevakning av högsmittsamma ämnen som utgör  särskild fara för människors hälsa, och
4. upprätthålla förmågan att stödja andra aktörer med  kompetens inom biosäkerhet och bioskydd. Förordning (2024:705).
Uppgifter som rör EU-arbete och annat internationellt  samarbete
31 §
Myndigheten ska följa och medverka i folkhälsoarbetet  inom Europeiska unionen (EU) och internationellt, i  förekommande fall på instruktion från Regeringskansliet.  Myndigheten ska hålla Regeringskansliet informerat om det  arbete som myndigheten är engagerad i.
32 §
Myndigheten ska
1. samordna och lämna underlag till regeringen inför  återkommande rapportering, eller i förekommande fall  rapportera direkt, till EU, Förenta nationerna (FN),  Världshälsoorganisationen (WHO) och andra internationella  organ om frågor inom myndighetens verksamhetsområde,
2. samordna uppföljningen av Sveriges åtaganden enligt FN:s  generalförsamlings resolution S-26/2 angående hiv/aids antagen  den 2 augusti 2001,
3. svara för Sveriges åtaganden inom ramen för WHO:s arbete  med polioutrotning,
4. i enlighet med WHO:s anvisningar ta fram och lämna underlag  till regeringen inför rapportering till WHO om förekomsten av  sjukdomarna röda hund och mässling i landet, och
5. vara nationell myndighet enligt WHO:s internationella  hälsoreglemente som antogs i Genève den 23 maj 2005.
Förordning (2025:781).
33 §
Myndigheten ska vara nationell kontaktpunkt för
1. Europeiska unionens narkotikamyndighet (EUDA),
2. Europeiska unionens hälsoprogram,
3. icke smittsamma sjukdomar (NCD) inom EU,
4. hälsostärkande fysisk aktivitet inom EU och inom WHO:s  Europaregion (HEPA),
5. expertkommittén för narkotikaberoende (ECDD) inom WHO,
6. icke smittsamma sjukdomar (NCD) inom WHO:s Europaregion,  och
7. miljörelaterad hälsa (EHP) inom WHO:s Europaregion.
Förordning (2024:705).
34 §
Myndigheten ska
1. inom sitt verksamhetsområde fullgöra de uppgifter som  följer av Europaparlamentets och rådets förordning (EU) 
2022/2371 av den 23 november 2022 om allvarliga  gränsöverskridande hot mot människors hälsa och om upphävande  av beslut nr 1082/2013/EU,
2. fullgöra de uppgifter som ska utföras av ett erkänt  behörigt organ enligt Europaparlamentets och rådets förordning 
(EG) nr 851/2004 av den 21 april 2004 om inrättande av ett  europeiskt centrum för förebyggande och kontroll av sjukdomar 
(ECDC), och
3. inom sitt verksamhetsområde fullgöra de uppgifter som  följer av 2002 års nordiska hälsoberedskapsavtal och verka för  att intentionerna i avtalet genomförs. Förordning (2024:705).
35 §
Bestämmelser om myndighetens uppgifter som behörig  myndighet för reglerade yrken i Sverige finns i förordningen 
(2016:157) om erkännande av yrkeskvalifikationer.
36 §
Myndigheten ska inom ramen för den egna verksamheten och  i samarbete med andra aktörer arbeta för att bidra till  genomförandet av Sveriges politik för global utveckling.
Uppdrags- och forskningsverksamhet
37 §
Myndigheten får
1. utöver vad som följer av 28 § och 30 § 2 och om  verksamheten i övrigt medger det utföra uppdrag inom eller  utom landet,
2. i samarbete med laboratorier utföra sådana diagnostiska  laboratorieundersökningar av prover avseende smittsamma  sjukdomar som även kan utföras av andra laboratorier 
(rutinanalyser), om undersökningarna är nödvändiga för  myndighetens kompetensförsörjning, och
3. bedriva den forskning som är nödvändig för att myndighetens  uppdrag på smittskyddsområdet ska kunna fullgöras.
Regelgivning, tillståndsgivning och tillsyn
38 §
Myndigheten ansvarar för föreskrifter och allmänna råd  inom sitt verksamhetsområde.
Myndigheten kungör sina föreskrifter i Gemensamma  författningssamlingen avseende hälso- och sjukvård,  socialtjänst, läkemedel, folkhälsa m.m. i enlighet med  bilaga 1 till författningssamlingsförordningen (1976:725).
39 §
Myndigheten ansvarar för tillståndsgivning, tillsyn,  tillsynsvägledning och marknadskontroll i enlighet med vad som  anges i lag och förordning.
Myndigheten ska upprätta en årlig plan för den tillsyn som  myndigheten avser att genomföra under året (tillsynsplan).
40 §
Myndigheten ska svara för tillsynsvägledning i frågor som  gäller hälsoskydd enligt 2, 5, 6 och 9 kap. miljöbalken och  tillhandahålla underlag för tillämpningen av 3 och 4 kap.  miljöbalken och plan- och bygglagen (2010:900).
Samverkan
41 §
Myndigheten ska samverka med relevanta aktörer inom sitt  verksamhetsområde för att uppnå det folkhälsopolitiska målet.
Myndighetens arbete med kunskapsförmedling ska planeras och  genomföras i samverkan med andra berörda myndigheter så att  informationen till allmänheten är samordnad.
Myndighetens arbete med att styra med kunskap ska planeras och  genomföras i samverkan med andra berörda myndigheter så att  den statliga styrningen med kunskap är samordnad. Bestämmelser  om samverkan med vissa andra myndigheter finns i förordningen 
(2015:155) om statlig styrning med kunskap avseende hälso- och  sjukvård och socialtjänst.
Ledning
42 §
Myndigheten leds av en myndighetschef.
43 §
Vid myndigheten finns ett insynsråd som består av högst  tio ledamöter.
Organisation
44 §
Vid myndigheten ska det finnas en särskild funktion för  psykisk hälsa och suicidprevention. Funktionens uppgift ska  vara att förmedla kunskap om psykisk hälsa och suicid till  allmänheten samt föra dialog med allmänheten inom området.
Vid denna funktion ska det finnas en företrädare för psykisk  hälsa som fungerar som en talesperson för funktionens  verksamhet.
44 a §
Vid myndigheten ska det finnas ett nationellt  kompetenscentrum för fysisk aktivitet.
Myndigheten ska genom kompetenscentrumet vara ett nationellt  stöd till och arbeta för samverkan mellan berörda myndigheter  och aktörer för att strategiskt främja fysisk aktivitet i  befolkningen. Förordning (2025:781).
Anställning
45 §
Generaldirektören är myndighetschef.
Personalansvarsnämnd
46 §
Vid myndigheten finns en personalansvarsnämnd.
Tillämpligheten av viss förordning
47 §
Myndigheten ska tillämpa personalföreträdarförordningen 
(1987:1101).
Avgifter
48 §
Myndigheten ska ta ut avgifter för
1. diagnostiska laboratorieundersökningar som avses i 28 § 2, 
30 § 2 och 37 § 2,
2. internationella insatser som avses i 29 §, och
3. uppdragsverksamhet som avses i 37 § 1.
Myndigheten får meddela föreskrifter om avgifternas storlek.
Bestämmelser om myndighetens rätt att ta ut avgifter finns  även i förordningen (2019:223) om tobak och liknande  produkter, i förordningen (2019:224) om avgifter för unika  identitetsmärkningar på tobaksförpackningar och i förordningen 
(2022:1263) om tobaksfria nikotinprodukter.
Myndigheten får disponera inkomsterna från avgifter som  myndigheten tar ut med stöd av första stycket, 7 kap. 1-6 §§  förordningen om tobak och liknande produkter, 4 § förordningen  om avgifter för unika identitetsmärkningar på  tobaksförpackningar och 15 a-15 c §§ förordningen om  tobaksfria nikotinprodukter. Förordning (2023:674).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.