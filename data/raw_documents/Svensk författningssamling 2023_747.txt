Title: Lag (2023:747) om särskilt avdrag vid beräkning av arbetsgivaravgifter och allmän löneavgift för personer som arbetar med forskning eller utveckling
SFS Number: Svensk författningssamling 2023:747
URL: https://www.riksdagen.se/sv/dokument-och-lagar/dokument/svensk-forfattningssamling/lag-2023747-om-sarskilt-avdrag-vid-berakning-av_sfs-2023-747/
Source Link: http://rkrattsbaser.gov.se/sfst?bet=2023:747
Amendment Register Link: http://rkrattsbaser.gov.se/sfsr?bet=2023:747
Ministry/Authority: Finansdepartementet S1
Issued: 2023-11-30
Metadata: {"Utfärdad": "2023-11-30"}

==================================================

Lag (2023:747) om särskilt avdrag vid beräkning av arbetsgivaravgifter och allmän löneavgift för personer som arbetar med forskning eller utveckling
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2023:747
Departement/myndighet
:   
Finansdepartementet S1
Utfärdad
:   
2023-11-30
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Lagens tillämpningsområde
1 §
Denna lag innehåller bestämmelser om särskilt avdrag vid  beräkningen av
1. arbetsgivaravgifter enligt socialavgiftslagen (2000:980),  och
2. löneavgift enligt lagen (1994:1920) om allmän löneavgift.
Ord och uttryck i lagen
2 §
Ord och uttryck som används i denna lag har samma  betydelse och tillämpningsområde som i socialavgiftslagen 
(2000:980).
3 §
Med forskning avses vid tillämpningen av denna lag  systematiskt och kvalificerat arbete med att i kommersiellt  syfte ta fram ny kunskap.
4 §
Med utveckling avses vid tillämpningen av denna lag  systematiskt och kvalificerat arbete med att i kommersiellt  syfte använda resultatet av forskning för att utveckla nya  varor, tjänster eller produktionsprocesser eller väsentligt  förbättra redan existerande sådana.
5 §
Med koncern avses vid tillämpningen av denna lag en  koncern av sådant slag som anges i 1 kap. 4 §  årsredovisningslagen (1995:1554).
Avdrag vid avgiftsberäkningen
6 §
Vid beräkning av arbetsgivaravgifterna och den allmänna  löneavgiften ska avdrag göras enligt 8 §, om den  avgiftsskyldige har utgett avgiftspliktig ersättning till en  person som arbetar med forskning eller utveckling.
Med avgiftspliktig ersättning ska vid tillämpning av första  stycket inte avses sådan ersättning på vilken avgifter ska  betalas enligt 2 kap. 27 § socialavgiftslagen (2000:980).
7 §
Avdrag enligt 8 § får göras bara om personen under  kalendermånaden har arbetat med forskning eller utveckling hos  den avgiftsskyldige under minst hälften och minst 15 timmar av  sin faktiska arbetstid.
Om villkoren i första stycket inte är uppfyllda, får avdrag  enligt 8 § ändå göras om avdrag enligt första stycket har fått  göras under var och en av de närmast föregående fyra  kalendermånaderna.
Avdrag enligt andra stycket får inte göras om orsaken till att  villkoren enligt första stycket inte är uppfyllda är att  personen har fått ändrade arbetsuppgifter.
8 §
Vid beräkning av arbetsgivaravgifterna och den allmänna  löneavgiften på avgiftspliktig ersättning till en person som  arbetar med forskning eller utveckling ska från summan av  dessa avgifter avdrag göras med 20 procent av  avgiftsunderlaget. Avdraget får inte medföra att avgifterna  understiger ålderspensionsavgiften enligt 2 kap. 26 §  socialavgiftslagen (2000:980). Det sammanlagda avdraget för  samtliga personer som arbetar med forskning eller utveckling  hos den avgiftsskyldige får inte överstiga 3 miljoner kronor  per kalendermånad. Avdraget ska i första hand göras från  arbetsgivaravgifterna.
Vid bedömningen av avdragsrätten enligt första stycket ska  flera avgiftsskyldiga som ingår i samma koncern och som  uppfyller villkoren för att få göra avdrag anses som en  avgiftsskyldig. Avdraget ska i ett sådant fall i första hand  göras av moderföretaget. Till den del avdraget inte kan  utnyttjas av moderföretaget, får det utnyttjas av  dotterföretagen i den ordning som moderföretaget bestämmer.
Övergångsbestämmelser
2023:747
1. Denna lag träder i kraft den 1 januari 2024.
2. Lagen tillämpas första gången på ersättning som utges efter  den 31 december 2023.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.