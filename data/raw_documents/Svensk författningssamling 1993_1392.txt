Title: Lag (1993:1392) om pliktexemplar av dokument
SFS Number: Svensk författningssamling 1993:1392
URL: https://www.riksdagen.se/sv/dokument-och-lagar/dokument/svensk-forfattningssamling/lag-19931392-om-pliktexemplar-av-dokument_sfs-1993-1392/
Source Link: http://rkrattsbaser.gov.se/sfst?bet=1993:1392
Amendment Register Link: http://rkrattsbaser.gov.se/sfsr?bet=1993:1392
Ministry/Authority: Utbildningsdepartementet
Issued: 1993-12-09
Metadata: {"Utfärdad": "1993-12-09", "Ändrad": "t.o.m. SFS 2018:1914"}

==================================================

Lag (1993:1392) om pliktexemplar av dokument
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
1993:1392
Departement/myndighet
:   
Utbildningsdepartementet
Utfärdad
:   
1993-12-09
Ändrad
:   
t.o.m. SFS 2018:1914
Ändringsregister
:
SFSR (Regeringskansliet)
Källa
:
Fulltext (Regeringskansliet)
Innehåll:
Övergångsbestämmelser
Inledande bestämmelser
1 §
I denna lag ges föreskrifter om skyldighet att till bibliotek lämna exemplar av dokument (pliktexemplar).
Regeringen eller den myndighet som regeringen bestämmer meddelar föreskrifter om hur pliktexemplar ska bevaras och tillhandahållas för forskning och studier.
Lag (2008:1419)
.
2 §
I denna lag förstås med
dokument ett föremål som lagrar information för läsning, avlyssning eller visning,
skrift ett dokument som lagrar text eller fast bild,
dagstidning en skrift som utgör allmän nyhetstidning av dagspresskaraktär med reguljär nyhetsförmedling eller allmänpolitisk opinionsbildning som normalt kommer ut med minst ett nummer varje vecka, jämte tillhörande löpsedel och bilaga,
skrift i mikroform en skrift i förminskad form som kan läsas endast med hjälp av apparat,
film ett dokument som består av bilder avsedda att projiceras i snabb följd,
dokument för elektronisk återgivning ett dokument som i fixerad form lagrar text, ljud eller bild och vars innehåll kan återges enbart med hjälp av elektroniskt hjälpmedel,
fonogram ett dokument för elektronisk återgivning som uteslutande lagrar ljud,
videogram ett dokument för elektronisk återgivning som lagrar rörliga bilder, med eller utan ljud.
3 §
Ett dokument görs tillgängligt för allmänheten här i landet när exemplar bjuds ut till försäljning, uthyrning eller utlåning eller annars sprids till allmänheten eller när informationen i dokumentet återges offentligt eller i förvärvsverksamhet inför en större sluten krets.
4 §
Ett dokument skall anses röra svenska förhållanden, om informationen i dokumentet helt eller delvis är avfattad på svenska språket eller dokumentet helt eller delvis innehåller verk av svensk upphovsman eller framförande av svensk konstnär eller, om inte någon av dessa förutsättningar föreligger, dokumentet ändå huvudsakligen är avsett att spridas inom landet.
Dokument som skall lämnas
Skrift som avses i 1 kap. 2 § tryckfrihetsförordningen
5 §
Av en skrift som avses i 1 kap. 2 §  tryckfrihetsförordningen och som har framställts och getts ut  här i landet ska sju pliktexemplar lämnas, om inte annat  följer av 7, 8 eller 9 §.
Lag (2018:1914)
.
6 §
Av en skrift som avses i 1 kap. 2 §  tryckfrihetsförordningen och som har framställts utomlands  ska sju pliktexemplar lämnas,
1. om skriften är en sådan periodisk skrift för vilken  utgivningsbevis finns eller ska finnas, eller
2. om skriften inte är periodisk och har lämnats ut för  spridning här i landet inte bara i enstaka exemplar och rör  svenska förhållanden.
Första stycket gäller inte om annat följer av 7, 8 eller 
9 §.
Lag (2018:1914)
.
7 §
Om en skrift som avses i 5 eller 6 § har samma  innehåll och utförande som en tidigare framställd skrift, ska  endast ett pliktexemplar lämnas, under förutsättning att  pliktexemplar av den tidigare framställda skriften har  lämnats eller lämnas samtidigt.
Första stycket gäller inte om annat följer av föreskrifterna  om kombinerat material i 16 och 17 §§.
Av en skrift som har framställts i punktskrift ska två  pliktexemplar lämnas, om inte annat följer av 9 §.
Skyldigheten att lämna pliktexemplar enligt 5 och 6 §§  omfattar inte ett program eller en teknisk upptagning som  enligt 1 kap. 5 § tryckfrihetsförordningen ska anses vara en  bilaga till en periodisk skrift.
Lag (2018:1914)
.
8 §
I fråga om tryckt dagstidning gäller, i stället för vad som följer av 5, 6 och 7 §§, följande.
Av tidningen skall tre pliktexemplar lämnas.
Om tidningen ges ut i flera olika editioner, skall pliktexemplar lämnas av den edition som har utgivits först och, om tidningen ges ut i minst tre olika editioner, också av den edition som har utgivits sist.
Har en sida eller löpsedel ändrats, skall pliktexemplar lämnas av varje ändrad sida eller löpsedel. Detta gäller dock inte om den ändrade sidan eller den ändrade löpsedeln ingår i pliktexemplar som lämnas enligt tredje stycket.
9 §
Skyldighet att lämna pliktexemplar enligt 5-8 §§ föreligger inte i fråga om
1. visitkort, etikett, blankett och emballagetryck eller därmed jämförlig skrift,
2. protokoll, arbetspromemoria eller liknande skrift, som har framställts hos myndighet,
3. skrift som har framställts i punktskrift och som har samma innehåll som en tidigare framställd skrift eller som är en sammanställning av utdrag ur tidigare framställda skrifter, under förutsättning att pliktexemplar av den eller de tidigare framställda skrifterna lämnas i stället eller har lämnats tidigare,
4. skrift som skall lämnas som tillbehör till pliktexemplar enligt 32 §.
Lag (1995:1375)
.
Annan skrift
10 §
Av skrift som utgör dokument för elektronisk återgivning och av skrift i mikroform skall sju pliktexemplar lämnas, om skriften har framställts här i landet i minst 50 exemplar och har gjorts tillgänglig för allmänheten här.
Av skrift som avses i första stycket och som har framställts utomlands och gjorts tillgänglig för allmänheten här i landet i minst 50 exemplar skall sju exemplar lämnas, om skriften rör svenska förhållanden.
Föreskrifterna i första och andra styckena gäller inte om annat följer av 11 §.
11 §
Om en skrift som avses i 10 § har samma innehåll som en  tidigare eller samtidigt framställd skrift som avses i 5 eller 
6 § eller har samma innehåll och utförande som en tidigare  framställd skrift som avses i 10 §, ska endast ett  pliktexemplar lämnas, under förutsättning att pliktexemplar av  den tidigare eller samtidigt framställda skriften har lämnats  eller lämnas samtidigt.
Föreskrifterna i första stycket gäller inte om annat följer av  föreskrifterna om kombinerat material i 16 och 17 §§.
Lag (2012:491)
.
Film och videogram
12 §
Av film som har gjorts tillgänglig för allmänheten här i landet ska ett pliktexemplar lämnas.
Av videogram som har gjorts tillgängligt för allmänheten här i landet i minst fem exemplar ska ett pliktexemplar lämnas.
Föreskrifterna i denna paragraf gäller inte om annat följer av 13 § eller av vad som föreskrivs om kombinerat material i 16 och 17 §§.
Lag (2010:1880)
.
13 §
Skyldighet att lämna pliktexemplar enligt 12 § föreligger inte i fråga om sådant dokument som har samma innehåll och utförande som tidigare framställt dokument, av vilket pliktexemplar har lämnats.
Föreskrifterna i första stycket gäller inte om annat följer av föreskrifterna om kombinerat material i 16 och 17 §§.
Fonogram och vissa andra dokument för elektronisk återgivning
14 §
Av fonogram som har framställts här i landet i minst 50 exemplar och som har gjorts tillgängligt för allmänheten här skall ett pliktexemplar lämnas.
Av fonogram som har framställts utomlands och har gjorts tillgängligt för allmänheten här i landet i minst 50 exemplar skall ett pliktexemplar lämnas, om fonogrammet rör svenska förhållanden.
Vad som sägs om fonogram i första och andra styckena skall tillämpas även på dokument för elektronisk återgivning som är av annat slag än som avses i 10 § och som inte är videogram eller fonogram.
Föreskrifterna i denna paragraf gäller inte om annat följer av 15 §
eller av vad som föreskrivs om kombinerat material i 16 och 17 §§.
15 §
Skyldighet att lämna pliktexemplar enligt 14 § föreligger inte i fråga om sådant dokument som har samma innehåll och utförande som tidigare framställt dokument, av vilket pliktexemplar har lämnats.
Föreskrifterna i första stycket gäller inte om annat följer av föreskrifterna om kombinerat material i 16 och 17 §§.
Kombinerat material
16 §
Med kombinerat material förstås material, som innehåller dels en eller flera skrifter, dels ett eller flera dokument som utgörs av film, videogram, fonogram eller dokument för elektronisk återgivning som avses i 14 § tredje stycket. Med skrifter och andra dokument som kan ingå i kombinerat material avses endast sådana som var för sig har medfört eller skulle medföra skyldighet att lämna pliktexemplar.
17 §
Av kombinerat material ska sju pliktexemplar lämnas.
Om kombinerat material har samma innehåll och utförande som  tidigare framställt kombinerat material, ska endast ett  pliktexemplar lämnas, under förutsättning att pliktexemplar av  det tidigare framställda kombinerade materialet har lämnats  eller lämnas samtidigt.
Lag (2012:491)
.
Ljudradio- och televisionsprogram
18 §
Av ljudradio- och televisionsprogram, som ska spelas in enligt 5 kap. 3 § lagen (1991:1559) med föreskrifter på tryckfrihetsförordningens och yttrandefrihetsgrundlagens områden, ska pliktexemplar lämnas i form av en sådan inspelning av programmet som ska göras enligt bestämmelsen.
Av ljudradio- och televisionsprogram, som svenskt programföretag får sända med stöd av tillstånd enligt 4 kap.
3 § och 11 kap. 1 § radio- och tv-lagen (2010:696) eller som genom satellitsändning som utgår från Sverige förmedlas till allmänheten från svenskt programföretag, ska ett pliktexemplar lämnas av varje sändning.
Av andra ljudradio- och televisionsprogram än som avses i andra stycket ska ett pliktexemplar lämnas av varje sändning som ägt rum under högst fyra veckor per kalenderår.
Regeringen eller den myndighet som regeringen bestämmer får besluta för vilka veckor som pliktexemplar ska lämnas.
Lag (2010:721)
.
Vem som skall lämna pliktexemplar
19 §
Pliktexemplar av en skrift som avses i 1 kap. 2 §  tryckfrihetsförordningen ska lämnas
1. av framställaren, när det gäller en skrift som har  framställts här i landet,
2. av utgivaren här i landet, när det gäller en periodisk  skrift som har framställts utomlands, och
3. av förläggaren här i landet eller, om en sådan förläggare  inte finns, av den som har låtit lämna ut skriften för  spridning här i landet, när det gäller någon annan skrift än  en periodisk skrift som har framställts utomlands.
Lag (2018:1914)
.
20 §
Pliktexemplar av filmer eller dokument för elektronisk återgivning ska lämnas av den som har låtit göra filmerna eller dokumenten tillgängliga för allmänheten här i landet.
Lag (2010:1880)
.
21 §
Pliktexemplar av skrift i mikroform skall lämnas
1. om skriften har framställts här i landet, av den som har framställt skriften,
2. om skriften har framställts utomlands, av den som har låtit föra in skriften till landet.
Lag (1995:1375)
.
22 §
Pliktexemplar av kombinerat material skall lämnas
1. när det gäller material, som har framställts inom landet, av den som har beställt framställningen eller, om sådan beställare inte finns, av den som har låtit göra materialet tillgängligt för allmänheten här i landet,
2. när det gäller material, som helt eller delvis har framställts utomlands, av förläggaren här i landet eller, om sådan förläggare inte finns, av den som har låtit göra materialet tillgängligt för allmänheten här i landet.
23 §
Pliktexemplar av ljudradio- och televisionsprogram skall lämnas av den som enligt 5 kap. 3 § lagen (1991:1559) med föreskrifter på tryckfrihetsförordningens och yttrandefrihetsgrundlagens områden skall ombesörja att programmet spelas in.
Vem som pliktexemplar skall lämnas till
24 §
Av pliktexemplar av skrift eller kombinerat material som  ska lämnas i två eller tre exemplar ska ett eller två exemplar  lämnas till Kungl. biblioteket och ett exemplar lämnas till  Lunds universitetsbibliotek.
Av pliktexemplar av skrift eller kombinerat material som ska  lämnas i sju exemplar ska ett exemplar lämnas till vart och ett  av Kungl. biblioteket och Stockholms, Uppsala, Linköpings,  Lunds, Göteborgs och Umeå universitetsbibliotek.
Pliktexemplar som avses i 7 § första stycket, 11 § första  stycket och 17 § andra stycket ska lämnas till Lunds  universitetsbibliotek.
Lag (2012:491)
.
25 §
Pliktexemplar av film, av annat dokument för elektronisk återgivning än sådant som avses i 10 § eller av upptagning av ljudradio- och televisionsprogram ska lämnas till Kungl.
biblioteket.
Lag (2008:1419)
.
26 §
Den som har lämnat pliktexemplar av en film har rätt att återfå filmen och ska ges tillfälle att hämta filmen sedan Kungl. biblioteket har haft skälig tid för att framställa en kopia.
Lag (2008:1419)
.
Tid då pliktexemplar skall lämnas
27 §
Pliktexemplar av tryckt dagstidning skall lämnas enligt följande.
Utgivningsmånad                         Lämnas före utgången av
januari, februari                       mars
mars, april                             maj
maj, juni                               juli
juli, augusti                           september
september, oktober                      november
november, december                      januari
28 § Pliktexemplar ska lämnas av
1. en annan skrift som avses i 1 kap. 2 §  tryckfrihetsförordningen än en tryckt dagstidning, inom en  månad efter utgången av det kalenderkvartal under vilket  skriften gavs ut,
2. ett videogram, så snart som videogrammet har gjorts  tillgängligt för allmänheten här i landet, och
3. en skrift i mikroform, film eller ett annat dokument för  elektronisk återgivning än ett videogram, inom en månad från  den dag då dokumentet först gjordes tillgängligt för  allmänheten här i landet.
Lag (2018:1914)
.
29 §
Pliktexemplar av kombinerat material som har gjorts tillgängligt för allmänheten i fullständigt skick skall lämnas inom en månad efter utgången av det kalenderkvartal under vilket materialet gjordes tillgängligt.
I annat fall än som anges i första stycket skall pliktexemplar av material som utgör en del av kombinerat material lämnas i enlighet med vad som följer av bestämmelserna i 28 § för varje dokumentslag.
30 §
Pliktexemplar av ljudradio- och televisionsprogram skall lämnas inom en månad från den dag då skyldigheten att bevara upptagningen enligt 5 kap. 3 § lagen (1991:1559) med föreskrifter på tryckfrihetsförordningens och yttrandefrihetsgrundlagens områden upphörde.
Särskilda föreskrifter för videogram
31 §
Kungl. biblioteket ska med hjälp av automatisk databehandling föra ett särskilt register över pliktexemplar av videogram som har lämnats till biblioteket. I registret ska ett nummer för varje videogram antecknas.
Kungl. biblioteket ska underrätta den som har lämnat pliktexemplar av videogram om de nummer som videogrammen har fått i registret.
Den som är skyldig att lämna pliktexemplar av videogram till Kungl. biblioteket ska föra en förteckning över videogram som omfattas av plikten och i förteckningen ange de registernummer som de lämnade pliktexemplaren har fått.
Lag (2010:1880)
.
Gemensamma föreskrifter
32 §
Pliktexemplar som skall lämnas enligt föreskrifterna i denna lag skall även omfatta
1. bildband, diabilder och liknande material som utgör tillbehör till det dokument av vilket pliktexemplar skall lämnas,
2. omslag, fodral, folder, broschyr och liknande mindre tillbehör som följer med varje exemplar när detta görs tillgängligt för allmänheten,
3. såvitt gäller dokument för elektronisk återgivning, datorprogram i maskinläsbar form eller andra sådana särskilda anvisningar som kan fordras för att användaren skall kunna tillgodogöra sig innehållet i dokumentet.
Den som beställer framställning av ett dokument, som framställaren skall lämna pliktexemplar av enligt 19 § 1 och 21 § 1, skall tillhandahålla framställaren sådant material som enligt första stycket skall lämnas med pliktexemplaret.
Pliktexemplar och tillbehör skall vara i samma skick som de exemplar som är avsedda att göras tillgängliga för allmänheten.
Lag (1995:1375)
.
33 §
Varje försändelse med pliktexemplar skall vara åtföljd av en förteckning över det material som ingår i försändelsen.
Förteckningen skall vara underskriven av den som är skyldig att lämna pliktexemplar och lämnas i två exemplar. Det ena exemplaret skall återställas med anteckning om att materialet har mottagits.
Om en försändelse omfattar kombinerat material eller sådant tillbehör som avses i 32 §, skall detta särskilt anges i förteckningen.
34 §
Den som åsidosätter skyldigheten att lämna pliktexemplar enligt denna lag kan av den myndighet som regeringen bestämmer vid vite föreläggas att fullgöra sin skyldighet.
35 §
Den som underlåter att fullgöra sin skyldighet att föra en förteckning enligt 31 § tredje stycket eller den som underlåter att tillhandahålla material enligt 32 § andra stycket skall dömas till böter.
36 §
Regeringen eller den myndighet som regeringen bestämmer får för visst fall medge undantag från skyldigheten att lämna pliktexemplar enligt denna lag.
37 §
Beslut som en annan myndighet än regeringen har meddelat enligt denna lag får överklagas hos förvaltningsrätten.
Beslut om undantag enligt 36 § får dock inte överklagas.
Lag (2009:815)
.
Övergångsbestämmelser
1993:1392
Denna lag träder i kraft den 1 januari 1994, då lagen (1978:487) om pliktexemplar av skrifter och ljud- och bildupptagningar skall upphöra att gälla.
När samtliga omständigheter som enligt den nya lagen skulle grunda skyldighet att lämna pliktexemplar av ett dokument har inträffat före ikraftträdandet tillämpas dock den upphävda lagen på det dokumentet.
1995:1375
1. Denna lag träder i kraft den 1 januari 1996.
2. När samtliga omständigheter som grundar skyldighet att lämna pliktexemplar av ett dokument har inträffat före ikraftträdandet tillämpas de äldre bestämmelserna på det dokumentet.
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.