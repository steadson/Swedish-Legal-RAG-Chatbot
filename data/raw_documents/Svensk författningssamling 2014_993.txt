Title: Förordning (2014:993) om särskild tillsyn och kapitalbuffertar
SFS Number: Svensk författningssamling 2014:993
URL: https://www.riksdagen.se/sv/dokument-och-lagar/dokument/svensk-forfattningssamling/forordning-2014993-om-sarskild-tillsyn-och_sfs-2014-993/
Source Link: http://rkrattsbaser.gov.se/sfst?bet=2014:993
Amendment Register Link: http://rkrattsbaser.gov.se/sfsr?bet=2014:993
Ministry/Authority: Finansdepartementet FMA B
Issued: 2014-06-26
Metadata: {"Utfärdad": "2014-06-26", "Ändrad": "t.o.m. SFS 2025:215"}

==================================================

Förordning (2014:993) om särskild tillsyn och kapitalbuffertar
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.
SFS nr
:     
2014:993
Departement/myndighet
:   
Finansdepartementet FMA B
Utfärdad
:   
2014-06-26
Ändrad
:   
t.o.m. SFS 2025:215
Ändringsregister
:
SFSR (Regeringskansliet)
Källa
:
Fulltext (Regeringskansliet)
Inledande bestämmelser
1 §
Denna förordning är meddelad med stöd av
- lagen (2014:968) om särskild tillsyn över kreditinstitut och  värdepappersbolag,
- lagen (2014:966) om kapitalbuffertar, och
- 8 kap. 7 § regeringsformen.
Förordning (2021:385).
2 §
I denna förordning betyder
1. behörig myndighet: Finansinspektionen eller en annan  myndighet inom Europeiska ekonomiska samarbetsområdet (EES)  som utövar tillsyn över kreditinstitut, värdepappersbolag,  institut för elektroniska pengar eller motsvarande utländska  företag,
2. institut:
a) i 18 §, detsamma som i 1 kap. 2 § 6 lagen (2014:966) om  kapitalbuffertar, och
b) i övrigt, detsamma som i 1 kap. 2 § första stycket 5 lagen 
(2014:968) om särskild tillsyn över kreditinstitut och  värdepappersbolag,
3. kapitaltäckningsdirektivet: Europaparlamentets och rådets  direktiv 2013/36/EU av den 26 juni 2013 om behörighet att  utöva verksamhet i kreditinstitut och om tillsyn av  kreditinstitut, om ändring av direktiv 2002/87/EG och om  upphävande av direktiven 2006/48/EG och 2006/49/EG, i lydelsen  enligt Europaparlamentets och rådets direktiv (EU) 2019/2034,
4. systemviktigt institut: detsamma som i 1 kap. 2 § 13 lagen  om kapitalbuffertar,
5. tillsynsförordningen: Europaparlamentets och rådets  förordning (EU) nr 575/2013 av den 26 juni 2013 om  tillsynskrav för kreditinstitut och om ändring av förordning 
(EU) nr 648/2012,
6. värdepappersbolagsdirektivet: Europaparlamentets och rådets  direktiv (EU) 2019/2034 av den 27 november 2019 om tillsyn av  värdepappersföretag och om ändring av direktiven 2002/87/EG, 
2009/65/EG, 2011/61/EU, 2013/36/EU, 2014/59/EU och 2014/65/EU,  i den ursprungliga lydelsen, och
7. värdepappersbolagsförordningen: Europaparlamentets och  rådets förordning (EU) 2019/2033 av den 27 november 2019 om  tillsynskrav för värdepappersföretag och om ändring av  förordningarna (EU) nr 1093/2010, (EU) nr 575/2013, (EU)  nr 600/2014 och (EU) nr 806/2014.
Termer och uttryck i övrigt som används i denna förordning har  samma betydelse som i lagen om särskild tillsyn över  kreditinstitut och värdepappersbolag. Förordning (2021:507).
Information från Finansinspektionen
Information som Finansinspektionen ska tillhandahålla
3 §
Finansinspektionen ska på sin webbplats tillhandahålla
1. de lagar och andra författningar och allmänna råd som har  beslutats för att genomföra kapitaltäckningsdirektivet och  värdepappersbolagsdirektivet,
2. information om i vilken utsträckning de valmöjligheter som  finns i kapitaltäckningsdirektivet,  värdepappersbolagsförordningen och  värdepappersbolagsdirektivet har utnyttjats,
3. de allmänna kriterier och metoder som tillämpas vid  översyns- och utvärderingsprocessen enligt 9 §,
4. sammanställda statistiska uppgifter om antalet  kreditinstitut och värdepappersbolag, kapitalkrav och andra  centrala aspekter som rör tillsynen över sådana företag,
5. sådan information enligt artikel 144 i  kapitaltäckningsdirektivet som rör tillämpningen av vissa  bestämmelser i tillsynsförordningen,
6. den information som ska offentliggöras enligt  artiklarna 68, 131.12, 133.13 och 143.1 d i  kapitaltäckningsdirektivet, och
7. den information som ska offentliggöras enligt artikel 20 i  värdepappersbolagsdirektivet. Förordning (2021:507).
4 §
Finansinspektionen ska sträva efter att tillhandahålla den information som anges i 3 § 1-4 på ett sätt som gör det möjligt att jämföra de tillvägagångssätt som har valts i Sverige med de tillvägagångssätt som de behöriga myndigheterna i andra medlemsstater har valt. Informationen ska offentliggöras i ett gemensamt format och uppdateras regelbundet.
5 §
De författningar och allmänna råd som ska tillhandahållas på webbplatsen enligt 3 § 1 ska Finansinspektionerna vid behov översätta till engelska. Förordning (2015:181).
Förteckning över finansiella holdingföretag och blandade finansiella holdingföretag
6 §
Finansinspektionen ska föra en förteckning över sådana finansiella holdingföretag och blandade finansiella holdingföretag som avses i artikel 11 i tillsynsförordningen.
Förteckningen ska lämnas till annan behörig myndighet, Europeiska kommissionen och Europeiska bankmyndigheten. Vid varje förändring ska en ny förteckning lämnas.
Underrättelser till europeiska institutioner
7 §
Finansinspektionen ska underrätta Europeiska kommissionen,  Europeiska systemrisknämnden, Europeiska bankmyndigheten och  Europeiska unionens råd i den utsträckning som följer av  kapitaltäckningsdirektivet.
Finansinspektionen ska underrätta Europeiska kommissionen,  Europeiska bankmyndigheten, medlemsstaternas centralbanker,  det europeiska centralbankssystemet, Europeiska centralbanken  och offentliga myndigheter med ansvar för att övervaka  betalnings- och avvecklingssystem i den utsträckning som  följer av värdepappersbolagsdirektivet. Förordning (2021:507).
Informationens förhållande till det offentliga rättsinformationssystemet
8 §
Den information som ska finnas på Finansinspektionens webbplats enligt denna förordning ska hållas skild från den del av innehållet i det offentliga rättsinformationssystemet enligt rättsinformationsförordningen (1999:175) som inspektionen svarar för.
Beräkning av det totala riskvägda exponeringsbeloppet
8 a §
Det totala riskvägda exponeringsbeloppet enligt artikel 
92 i tillsynsförordningen ska beräknas utan golv, om
1. institutet är ett kreditinstitut som avses i 1 kap. 2 §  första stycket 7 a eller g lagen (2014:968) om särskild  tillsyn över kreditinstitut och värdepappersbolag, och
2. moderinstitutet är etablerat i Sverige och beräknar  beloppet på gruppnivå. Förordning (2024:674).
Finansinspektionens tillsyn och tillsynsbefogenheter
9 §
Finansinspektionen ska i sin tillsyn följa bestämmelserna  om
1. översyns- och utvärderingsprocessen i artiklarna 97-101 i  kapitaltäckningsdirektivet och artikel 36 i  värdepappersbolagsdirektivet, och
2. betydande filialer i artikel 51.1 och 51.2 i  kapitaltäckningsdirektivet.
Om Finansinspektionen beslutar om särskilda kapitalbaskrav  enligt 2 kap. 1 § lagen (2014:968) om särskild tillsyn över  kreditinstitut och värdepappersbolag, gäller förutsättningarna  enligt artikel 104a.2 och 104a.3 i kapitaltäckningsdirektivet.
Förordning (2025:215).
Internationella överenskommelser
10 §
Finansinspektionen får ingå sådana internationella  överenskommelser som följer av
1. artikel 115.1 i kapitaltäckningsdirektivet, och
2. artiklarna 16 och 48 i värdepappersbolagsdirektivet.
Första stycket gäller inte om överenskommelsen kräver  riksdagens eller Utrikesnämndens medverkan.  Förordning (2021:507).
Samarbete med andra behöriga myndigheter
11 §
Finansinspektionen ska använda sig av Europeiska  bankmyndighetens centrala databas vid lämplighetsprövning  enligt 3 kap. 2 § första stycket 4 lagen (2004:297) om bank-  och finansieringsrörelse, 3 kap. 1 § 5 lagen (2007:528) om  värdepappersmarknaden och 3 kap. 1 § första stycket 5 lagen 
(2014:968) om särskild tillsyn över kreditinstitut och  värdepappersbolag. Förordning (2020:1218).
12 §
Finansinspektionen ska vid utarbetandet av ett sådant  program för tillsynsgranskning som avses i artikel 99 i  kapitaltäckningsdirektivet beakta den information som lämnats  av behöriga myndigheter i ett värdland om vad som framkommit  vid kontroll och inspektion av ett kreditinstituts filial i  det landet.
Finansinspektionen ska inom sitt ansvarsområde aktivt delta i  de tillsynskollegier och samarbeten för finansiell tillsyn som  avses i artiklarna 51.3, 116 och 125 i  kapitaltäckningsdirektivet samt i det sammanhanget bidra till  att tillsynen samordnas. Förordning (2025:215).
13 §
När Finansinspektionen beslutar om kapitalbuffert för övriga systemviktiga institut, ska inspektionen beakta att bufferten inte får medföra oproportionella negativa effekter på hela eller delar av det finansiella systemet i andra länder inom EES eller i EES som helhet och inte heller får utgöra eller skapa ett hinder för den inre marknadens funktion.
Finansinspektionen ska minst en gång varje år göra en översyn av kapitalbufferten för övriga systemviktiga institut.
Finansinspektionen ska varje år se över identifieringen av globala systemviktiga institut och övriga systemviktiga institut samt de globala systemviktiga institutens placering i underkategorier.
14 §
När Finansinspektionen beslutar om en systemriskbuffert
1. ska inspektionen beakta att bufferten inte får medföra  oproportionella negativa effekter på hela eller delar av det  finansiella systemet i andra länder inom EES eller i EES som  helhet och inte heller får utgöra eller skapa ett hinder för  den inre marknadens funktion,
2. tillämpas artikel 133.7 i kapitaltäckningsdirektivet.
Finansinspektionen ska minst en gång vartannat år göra en  översyn av systemriskbufferten. Förordning (2020:1218).
15 §
Finansinspektionen ska vid ett beslut om erkännande av ett annat lands systemriskbuffertvärde enligt 4 kap. 7 §
lagen (2014:966) om kapitalbuffertar beakta information som lämnats av det landet.
Finansinspektionen får uppmana Europeiska systemrisknämnden att utfärda en rekommendation i enlighet med artikel 16 i förordning (EU) nr 1092/2010 till ett eller flera länder som kan erkänna ett av Finansinspektionen fastställt systemriskbuffertvärde.
Bemyndiganden
Bemyndiganden enligt lagen (2014:968) om särskild tillsyn över kreditinstitut och värdepappersbolag
16 §
Finansinspektionen får meddela föreskrifter som  kompletterar tillsynsförordningens bestämmelser om
1. offentliggörande av information och tillsynsrapportering,
2. beräkningen av kapitalbaskravet samt kapitalbasen,
3. stora exponeringar,
4. exponeringar i fastigheter,
5. säkerställda obligationer,
6. likviditetskrav,
7. interna modeller för marknadsrisker,
8. schablonmetoden för marknadsrisker,
9. schablonmetoden för kreditrisker,
10. IRK-metoden för kreditrisker,
11. motpartsrisker,
12. värdepapperisering,
13. bruttosoliditet,
14. konsolidering av de gruppbaserade kraven,
15. omklassificering av positioner, och
16. klassificering av kreditinstitut.
Förordning (2021:507).
16 a §
Finansinspektionen får meddela föreskrifter som  kompletterar värdepappersbolagsförordningens bestämmelser om
1. beräkningen av kapitalbaskraven (artikel 30.1 tredje  stycket), och
2. koncentrationsrisker (artikel 41.2).
Förordning (2021:507).
17 §
Finansinspektionen får i fråga om lagen (2014:968) om  särskild tillsyn över kreditinstitut och värdepappersbolag  meddela föreskrifter om
1. vilka krav som ska ställas på den som ska ingå i ledningen  i
a) ett finansiellt holdingföretag eller ett blandat  finansiellt holdingföretag enligt 3 kap. 5 §, eller
b) ett värdepappersinriktat holdingföretag eller ett blandat  finansiellt holdingföretag enligt 3 a kap. 2 §,
2. vid vilken tidpunkt, på vilken plats och med vilka  intervall
a) kreditinstitut ska offentliggöra sådan information som  anges i artiklarna 431-455 i tillsynsförordningen, och
b) värdepappersbolag ska offentliggöra sådan information som  anges i artikel 46 i värdepappersbolagsförordningen,
3. vilken information moderföretag ska offentliggöra enligt 
6 kap. 2 §,
4. de omständigheter som ska beaktas vid fastställandet av en  lämplig nivå för kapitalbasen i samband med en översyn och  utvärdering av ett kreditinstitut, och
5. de omständigheter som ska beaktas, dels vid prövningen  enligt 2 kap. 2 § av om ett kreditinstitut ska uppfylla ett  särskilt likviditetskrav, dels vid fastställandet av en  lämplig nivå för ett sådant särskilt likviditetskrav i samband  med en översyn och utvärdering av institutet.  Förordning (2021:507).
17 a §
Polismyndigheten får meddela föreskrifter om hur  uppgifter enligt 6 kap. 10 a § första stycket och 11 § lagen 
(2014:968) om särskild tillsyn över kreditinstitut och  värdepappersbolag ska lämnas. Förordning (2025:203).
Bemyndiganden enligt lagen (2014:966) om kapitalbuffertar
18 §
Finansinspektionen får i fråga om lagen (2014:966) om  kapitalbuffertar meddela föreskrifter om
1. de principer som ska beaktas vid fastställandet och  graderingen av systemriskbufferten enligt 4 kap. 1 §,
2. fastställandet av geografisk tillhörighet hos exponeringar  avseende systemriskbufferten samt hur de geografiska  systemriskbuffertkraven ska sammanvägas,
3. bedömningsgrunder för när ett institut ska utses till  globalt systemviktigt eller flyttas till en högre kategori av  globalt systemviktiga institut,
4. hur övriga systemviktiga institut ska identifieras och hur  bedömning av tillhörande kapitalbuffertkrav ska ske enligt 
5 kap. 3 och 4 §§,
5. vilka kreditexponeringar som i enlighet med 6 kap. 1 § ska  beaktas vid beräkningen av den kontracykliska  kapitalbufferten,
6. beräkningen av det viktade genomsnittet av de  kontracykliska buffertvärdena enligt 6 kap. 1 §,
7. skyldighet för instituten att ange sina kreditexponeringars  geografiska område,
8. hur högsta förfogandebelopp enligt 8 kap. 1 § ska beräknas  och rapporteras,
9. de krav som en kapitalkonserveringsplan enligt 8 kap. 1 §  ska uppfylla, och
10. underrättelseskyldigheten enligt 8 kap. 5 §.
Förordning (2021:507).
Verkställighetsföreskrifter
19 §
Finansinspektionen får meddela närmare föreskrifter om
1. vad ansökningar enligt tillsynsförordningen,  värdepappersbolagsförordningen, lagen (2014:968) om särskild  tillsyn över kreditinstitut och värdepappersbolag och lagen 
(2014:966) om kapitalbuffertar ska innehålla och vilka  handlingar som samtidigt ska ges in till inspektionen,
2. sådana exponeringar som avses i 4 kap. 7 § lagen om  kapitalbuffertar,
3. att vissa uppgifter som enligt artiklarna 394, 415, 416, 
430-430b och 451 i tillsynsförordningen och 6 kap. 1 § lagen  om särskild tillsyn över kreditinstitut och värdepappersbolag  ska lämnas till Finansinspektionen i stället ska lämnas till  Statistiska centralbyrån,
4. fastställandet av ett kontracykliskt buffertriktvärde och  ett kontracykliskt buffertvärde enligt 7 kap. 1 § lagen om  kapitalbuffertar,
5. sådana exponeringar som avses i 7 kap. 4 § lagen om  kapitalbuffertar,
6. fastställandet av ett kontracykliskt buffertvärde för  kreditexponeringar i ett land utanför EES enligt 7 kap. 5 §  lagen om kapitalbuffertar, och
7. erkännande av andra medlemsstaters kortare övergångsperiod  för den kontracykliska kapitalbufferten enligt 5 § lagen 
(2014:967) om införande av lagen (2014:966) om  kapitalbuffertar. Förordning (2021:509).
Samråd
20 §
Innan Finansinspektionen meddelar föreskrifter med stöd av 19 § 3, ska inspektionen ge Riksbanken och Statistiska centralbyrån tillfälle att yttra sig.
Statligt stöd
21 §
När stöd lämnas till kreditinstitut enligt lagen 
(2015:1017) om förebyggande statligt stöd till kreditinstitut  och om stabilitetsfonden, ska de principer om rörlig  ersättning och ersättningsstruktur som anges i artikel 93 i  kapitaltäckningsdirektivet iakttas. Förordning (2022:750).
Svensk författningssamling
Svensk författningssamling (SFS) innehåller gällande lagar och förordningar. Om en författning ändras ersätts den gamla texten med den nya.